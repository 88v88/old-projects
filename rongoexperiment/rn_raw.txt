he noho makemake hokotahi no
ina kui riva
he to’o mai i te kaha vai he u’i aroto a te kaha vai
he o’o te kohu o makemake kiroto ki te vai
he u’i makemake ko toona kohu ariga ku o’o a kiroto ki te vai
he ki makemake he aroha ki toona kohu
aue ropa e
ka maitaki koe ki a au
he papakina mai te manu ki te hoto mata’u o makemake
he veveri makemake he u’i me’e gutu me’e kara me’e huruhuru
he to’o mai e makemake he hakapiri he hakarere
he poki atariki te kohu o makemake
he noho he mana’u makemake mo aga i te tagata mo tu’u peia mo rere mai o te reo mo vanavanaga
he tuki makemake kiroto ki te ma’ea
ina kai rivariva ihoiho ki komea me’e rakerake
he tuki hakaou kiroto ki te vai
i ava i paroparoko
he tuki hakaou makemake ki roto ki te oone rapo
he poreko mai te tagata
he u’i makemake ku rivariva a
he u’i hakaou makemake kai riva i horeko
he hakahauru i te tagata iroto i te hare
ki hauru he oho atu te atua a’makemake he tuki kiroto ki te ka vakava o te kaokao mau’i
he poreko mai te vi’e
he ki a’makemake
vivina vivina hakapiro e ahu e
ko makemake te tagata he ra’e
he to’o mai makemake i te kaha vai he hakapu he tuki
i ava i parokoroko
ina kai rivariva te aga
he to’o hakoou mai makemake i te ma’ea he hakapu he tuki
ina kai riva tako’a
ihoiho ki komea
he hoki hakaou makemake he puke i te oone he hakapu he tuki
he tagata mo noho i te kaiga
o te kope a’ure auviri ko porotu i vanaga mai
te kaiga o rapanui kaiga nuinui i te nohoga tuai a
pe he kaiga ana o hiva te nuinui tako’a
o te tagata ko uoke i ketu i hakaemu i te kaiga
te ua i itiiti ai te kaiga o rapanui
hai oka i ketu ai i te kaiga e uoke
he ketu he oho mai mai hiva a he tu’u mai ki pukopuhipuhi
he ketu ira he hati te oka a uoke
he toe mai o te kaiga nei ko te pito o te henua
penei i vanaga mai ai a’porotu
he tagata tonei i tu’u mai ai a kua ira a kua raparega
gata vake te igoa
kai agiagi e kua raparega te hakaaraga o gata vake
ko hogi atua kava a’ure auviri i vanaga mai
kaiga nuinui te kaiga nei
te ua i itiiti ai te kaiga nei ko uoke i ketu hai akauve i emu ai i te kaiga
o te tagata kikino o te pito o te he nua oira i ketu ai uoke ka itiiti ro te kaiga nei
mai te pito o te henua i ketu i oho mai ai ka tu’u ro ki te tomona o gata vake ka tu’u ro ki te ohiro
he tomo a te rotomea he iri he noho i vai marama
i te rua o te marama i iri ai ki te vare
i ka u’i atu ko uoke e ketu e oho no mai a ki te henua he ki a’gata vake ki a te ohiro
he emu te kaiga ko taua te ika
ku ki ro ai a te ohiro
ki tata venavena atu he tata venavena he tata venavena
ko pukopuhipohi i hatu ai te akauve a uoke ka toe inei te tomoga o gata vake
te kaiga o hotu matu’a o hiva te igoa maori igoa nuinui
te kona noho o te ariki hotu matu’a i hiva mara’e rega
te matu’a o hotu matu’a ko taane arai
ko hotu matu’a te poki i hakaariki
te vi’e a hotu matu’a vakai a’heva
te taina tamahahine o hotu matu’a ava reipua
te kona noho o te ariki tamahahine o’ava reipua i hiva mara’e tohia
he u’i te ariki ku garo a te kaiga ki te vai kava
tai u’a he garo
he pae te mahigo he mamate te tagata te vi’e te poki te korohua
he oho mai te tagata ko hau maka ariki
he moe i te po hau maka he hauru he oho mai te kuhane he tomo a te motu te kuhane o hau maka
he u’i hau maka ko te motu
he ki te kuhane o hau maka he nape te igoa o te motu
ko ga kope tutu’u vai a te taaga a hau maka i hiva
he oho mai te kuhane o hau maka he tomo kiuta ki te karikari he u’i ko te pu mahore a’hau maka he oho te kuhane o hau maka kiruga he tike’a te rano
he nape i te igoa o te rano
ko te poko uri a hau maka i hiva
he oho te kuhane a te aro era e rarama a i te maara mo tomo kiuta o’hotu matu’a
he oho a te ara he tikea te kohe
he rei hai va’e he hati te kohe he ki te kuhane o hau maka
ko te hatiga o te kohe a hau maka i hiva
he oho he tu’u ki poike he vari ki te aro nei
he oho mai a te aro nei he tu’u ki taharoa
he ki te kuhane o hau maka
i ana nei te maara o te ariki
he oho mai he tu’u ki haga hoonu
he tikea te one omu’a o te haga he ki hakaou
i ana nei te maara o te ariki ko hotu matu’a
he oho mai he tu’u ki ovahe he tikea te one one uraura he vari mai ki anakena he tikea te one he ki hau maka
i ana nei te maara nuinui te haga nuinui mo tomo o te ariki o’hotu matu’a
he garo ki hiva he veveri he ara he a he koa
he u’i mai te tagata te igoa ko ira ki a hau maka
pehe koe e a ena
he ki hau maka
e ara no ana okoe
he ki mai a’ira
e ara no ana au
he u’i mai a’ira
he aha koe e a ena
he ki hau maka
he kaiga iroto i te raa iruga
ka oho korua ka u’i i te kaiga mo noho o te ariki o’hotu matu’a
he oho mai ehitu gaio
te tagata ra’e te igoa ko ira te rua tagata ko raparega te toru tagata ku’uku’u a’huatava te ha tagata ko rigirigi a’huatava te rima tagata ko nonoma a’huatava te ono tagata u’ure a’huatava te hitu tagata ko mako’i rigirigi a’huatava
hokohitu ga poki ariki ariki paka
he oho mai mai hiva iruga i te vaka
he ki hau maka
ana oho korua ana tomo korua kiuta e u’i atu korua ki te motu ko ga kope tutu’u vai a te taaga
he oho mai he tomo ki haga tepau he hakarere i te vaka i haga tepau
he iri mai he u’i i te rano ina kai tike’a he tike’a te pokopoko itiiti he ki
ko te poko uri o hau maka
he reoreo ina kai tike’a te rano
i tomo mai era kiuta he noho he keukeu i te uhi he oka a’ku’uku’u i oka te uhi
he oho ananake a te aro era he tikea te kohe he ki
i ana nei ko te kohe ku hati a i te va’e o te kuhane o hau maka
he oho he tu’u ki poike
he oho mai he vari ki te aro nei he u’i i te one o taharoa one itiiti
he oho mai he tu’u ki haga hoonu he u’i one itiiti
he ki a’ira
ina he kona nei mo tomo o te ariki
haga itiiti ina eko rivariva ana tomo te ariki
he maruaki
he rere kihaho ki te tai ananate te tagata
he ea mai te ika kiuta hai hakari no he i te ika kiuta
he nape i te igoa
ko te kete kauhaga
he u’i a’ira a’raparega ina he ahi mo ta’o o te umu
he hakauga mai erua gagata erima e noho ki te ahi iruga i te vaka
he oho mai kiruga ki te vaka he to’o i te ahi he hoki mai he ma’u mai i te ahi ki haga hoonu
he to’o mai i te ika he papa iruga i te ma’ea
he to’o mai i te hukahuka mako’i he tutu i te ahi he tunu he ootu
he kakai ahihitu
he makona he nape i te igoa o tou ahi era
ko te ahi tunu mako’i a ira a raparega
he u’i atu ahihitu tagata ko te honu ku tomo mai a kiuta ki te haga
he kuhane ta’e he honu
he kuhane i tute tako’a mai ai
he kakata he oho mai a te ara ahihitu
i u’i era te honu ku oho mai ana te hihitu he oho tako’a te honu ahaho a te tai
he tu’u a’ira a’raparega ki ovahe he tu’u ananake he tike’a te one one itiiti
he vari mai ki te paiga nei ki anakena he tike’a te one nuinui
he koa he kakata he ki
i ana te maara o te ariki o’hotu matu’a mo tomo kiuta
he turu ananake
ku tomo a te honu ki hiro moko
he oho te kope ra’e ko ira he ketu mai te honu kai gae’i
he oho karua kai gae’i
he oho katoru kai gae’i
he oho kaha kai gae’i he oho karima kai gae’i he oho kaono kai gae’i
he ki a’ku’uku’u
i a au te honu era he gae’i mai
he ki a ira a raparega
ka oho ka ketu mai
he oho ku’uhu’u he ketu mai he gae’i he amo he iri
ku garoa a te honu te ki a’ku’uku’u i aia ana gae’i mai
i avaava era te honu kiruga he hapaki hai kape’u
he mate he mamae he haguhagu
he oho atu tou tika era he kakata o ku’uku’u te papaku ku mamae a i te honu he tupa mai te papaku kiroto ki te karava he hakamoe
he tere te honu he hoki ki hiva
he ki mai te reo o ku’uku’u
e u’i korua e ga hoa e e u’i korua o hoa ro i aau
he ki ananake
ina matou eko hoa i akoe
he reoreo
he to’o mai i te ma’ea he hakatu’u i te pipihoreko katahi pipihoreko karua pipihoreko katoru kaha karima eono pipihoreko ma’ea
he ki ananake aono ki te ma’ea
ana ui mai a’ku’uku’u
he korua e ga hoa e
ka ragi korua
i matou
he ki te ma’ea
ku mao a
he hoa i a’ku’uku’u he tetere mai he oho mai a te ara he tu’u ki hagaroa
he u’i a’ku’uku’u
he korua
he ragi atu te pipihoreko
i matou
he koa ku’uku’u
he u’i hakaou mai he ragi hakaou atu
i matou
he mate ku’uku’u
ku oho mai ana a’ira a’raparega hokoono he oho mai ki hagaroa kimu’a ki te haga he noho he u’i ki te garu iruga i te papa ihaho i te tai
he vanaga ira ararua ko raparega he oho mai te vave
he ki
ko ruhi ki te rara mata’u ko pu ki te rara mau’i
etahi tuitui reipa i te gao o te moai ko hinariru
etahi i te pei eko ravaa evaru kaukau i te pei a i garo ro ai i hiva i te kaiga
e hakarogo atu a ko mako’i rigirigi
mai hagaroa i iri ai ki orogo
i tu’u atu ena ku tupu a te poporo o te uhi a ira
he tu’u he vere kai oti
he ki a’ira
kaiga kino
he aga i te hare he keukeu i te hare mo moe
he popo kiroto ki te hare he ahiahi he hauru
he ki ko mako’i ki a’rigirigi
e ara mai koe ki u’imai au ki a’ira ki a’raparega ki to’ou o te honui
kokoe mo noho mai iruga i te kaiga nei ko matou mo hoki ki hiva ki te kaiga
e u’i to’u hauru anira i te po
he momoe
he ao ao nui
he u’i ko mako’i ki a’ira ki a’raparega
pehe korua e vanaga era
he ki raparega
mo aha aau e hagupotu e
he ki
ka vanaga mai ki maau
he ki a’ira
ka u’i tou eete era ana hauru
ku hauru a
he gatu hai va’e
ka tagi tou gogoro ki hakarogo mai a’ira
he gogoro reoreo
he vanaga mai ira
ko ruhi ki te rara mata’u ko pu ki te rara mau’i
tuitui reipa i te gao o te moai o’hinariru
he garoa e tou kope hauru reoreo era he koa mo hakama’a ki te mahigo ko ga kope mo noho mai nei iruga i te kaiga nei
erima mo hoki ki hiva iruga i te vaka
he popohaga
he ki a’ira a’raparega
ka oho ka oga te miro o te ariki o’hotu matu’a
he oho he oga he u’i ki motu nui
ko te miro e hakapipiri ro a ararua
he ragi mai
i te miro a o te ariki
he oho a’ira a’raparega he oga he u’i mai orogo ko te miro
he ragi
e haho e kaiga kino kahukahu oheke mai te unu kahukahu oheke mai te vere kahukahu oheke ka toe
he ki te tagata oruga o te miro o te ariki
ku ragi mai a a’ira a raparega i te ki rakerake
he ki te ariki
ka hakahoki
kaiga kino hoki kahukahu oheke tai u’a ka okooko tai pa paku ka ora
he ragi
kaiga kino hoki kahukahu o heke tai u’a ka okooko tai papaku ka ora
he ki a’ira
ki a tatou a tatou ka ragi tahaga no
he ragi ira
miro tamaaroa mo oho a hotu iti miro tamahahine mo oho anei
o hotu matu’a te miro e oho ara o ava reipua anei
he ragi ira
ahaho a te miro ana oho te ika kino te ihu roroa o tama
he oho
he hakamanamana te ariki tamaaroa hotu matu’a i te hakanonoga
he oho mai te miro a te aro era a te aro nei
he oga mai te miro o hotu matu’a ki variga te toremo
he u’i mai te ariki ku tu’u atu ana te miro o ava reipua ariki tamahahine ki motu kau
he rutu mai hotu matu’a
ka hakama’u te konekone
he oho mai ki taharoa he poreko te ha’aha’a roroa
he oho mai ki haga hoonu he poreko te kovare he o’o mai ki anakena he papakina te ranu
el tapon mocoso entraron en anakena y salio el liquido amniotico
he poreko te poki a te ariki ava reipua
he ragi hotu matu’a he u’i
tamaaha te ariki ena
he ragi mai te tagata
tamahahine
he poreko te ariki tamaaroa ko tu’u maheke
he ragi atu ava reipua
tamaaha ariki ena
he ragi mai hotu matu’a
tamaaroa
he tomo te ariki tamaaroa ki hiro moko he tomo te ariki tamahahine ki haga ohiro
he ki hotu matu’a ki te tagata mo haha’u o te pito o te ariki poki tamaaroa
ina he tagata ma’a
iruga i te miro o ava reipua te tagata ma’a
he ki ava reipua
i te tagata ai
he ki a’hotu matu’a
ka hakauga mai
he oho mai he haha’u i te pito
te igoa o te tagata haha’u pito ko riku vai kava vai erua igoa
he nanagi i te pito he hoki mai he haha’u iho i te pito o te poki a ava reipua
he tomo te tagata kiuta
he aga i te hare hare tupatu’u
he noho etahi te piere te tagata oruga o te miro o hotu matu’a ko te vi’e ko te poki ko te tagata etahi te piere te tagata oruga o te miro ava reipua ko te vi’e ko te poki ko te tagata
i tu’u mai era hotu matu’a i noho era i anakena he hoki a’ira a’raparega ko nonoma a’huatava ko u’ure a’huatava ko mako’i rigirigi ki hiva iruga i te miro
he oho te miro he ragi atu a’rigirigi
ku garoa mai ana hoki e au
ko ruhi i te rara mata’u ko pu ki te rara mau’i etahi tuitui reipa i te gao o te moai o’hinariru etahi i te pei a i garo ro ai evaru kaukau eko rava’a
he ki a’ira
koho mai ki hoki ki tiga’i i a rigirigi
he ki u’ure
ina ka hakarere to’u hokorua ina tatou eko hoki eko tiga’i
ka hakarere atu
i te raa mo oho mai o te miro o hotu matu’a he oho mai te tagata ko teke te igoa he u’i
ahe te miro o te ariki ka oho
he ki te tagata
apo
he koa teke he ki ki te tagata
anira i te po he oho au ki te hare o te ariki ko ma’eha
ana noho au i te hare o ma’eha maaku e hakavanaga ki a ma’eha e oho atu korua i te po e toke mai i te uhi
e hatihati te uhi ana toke mai e haka pi’ipi’i
rua iti rua nui ana hakapi’ipi’i ki agiagi ai e tatou te igoa o te uhi
he ki te tagata
ku mao a
he oho teke he o’o kiroto ki te hare a ma’eha he vanaga i te po
he oho mai te mahigo toke i te uhi i te po rua iti rua nui mai te ahiahi i toke mai ai ka o’o ro ki te ao nui
he hetu ahaho he pakapakavina
he ki a’ma’eha ki a teke
he aha te me’e nei
he ki teke
he va’e taau ooku
he o’o ki te ao nui he popohaga he toke
he ui hakaou a’ma’eha
e repa ka po tahi raa i hetu
he ki teke
koau taau he va’e ooku
he otea
he hakamao te tagata mo uga kiruga ki te miro
to’o tahi a te uhi kiruga ki te miro mo ma’u mai mo nei mo oka
he ea teke he ragi mai
he ro koe ka ea mai koe ku pae a to’ou kaiga he toke e te kori
ku pae a te uhi e te toke rua iti rua nui
he ea mai ma’eha
he oho kiroto ki te uhi he u’i he tagi
he to’o mai i te parehe i te morega uhi mata he ki
te uhi nei he hatuke a ma’eha
he ki atu a’teke iroto i te inaga
he hatuke a ma’eha a teke
he ki hakaou ma’eha i te igoa o te rua morega
he tarakura a ma’eha
he ki atu a’teke iroto i te inaga
he tarakura a ma’eha a teke
he ki ma’eha
he pua rau oho uri a ma’eha
he ki teke
he pua rau oho uri a ma’eha a teke
he ki ma’eha
he makere a ma’eha
he ki teke
he makere a ma’eha a teke
he ki ma’eha
he papaki a ma’eha
he ki teke
he papaki a ma’eha a teke
he ki ma’eha
he vehivehi a ma’eha
he ki teke
he vehivehi a ma’eha a teke
he ki ma’eha
he papaki uri a ma’eha
he ki teke
he papaki uri a ma’eha a teke
he ki ma’eha
he onaku o te takatore a ma’eha
he ki teke
he onaku o te takatore a ma’eha a teke
he ki ma’eha
he kunekune a ma’eha
he ki teke
he kunekune a ma’eha a teke
he ki ma’eha
he ravei a ma’eha
he ki teke
he ravei a ma’eha a teke
he ki ma’eha
he apuka heu a ma’eha
he ki teke
he apuka heu a ma’eha a teke
he ki ma’eha
he apuka raurau a ma’eha
he ki teke
he apuka raurau a ma’eha a teke
he ki ma’eha
he pako a ma’eha
he ki teke
he pako a ma’eha a teke
he ki ma’eha
he uhi uri a ma’eha
he ki teke
he uhi uri a ma’eha a teke
he ki ma’eha
he uhi tea a ma’eha
he ki teke
he uhi tea a ma’eha a teke
he ki ma’eha
he tupere uri a ma’eha
he ki teke
he tupere uri a ma’eha a teke
he ki ma’eha
he tupere tea a ma’eha
he ki teke
he tupere tea a ma’eha a teka
he ki ma’eha
he ravi hakurakura a ma’eha
he ki teke
he ravi hakurakura a ma’eha a teke
he to’o mai a’teke i te morega ananake uhi he haha’o kiroto ki te taropa
ku keke a te raa
erua taropa he popo tahi i te morega uhi ki te taropa ka titika ro
he tui he amo he oho
ku agiagi a i te igoa o te uhi e teke
he amo i te taropa ararua he oho kimu’a ki te haga
ku tiaki mai a te mahigo etahi te ka uatu mo to’o i a teke kiruga ki te miro
he iri teke he ea kiruga ki te miro he koa he kakata he ki ki te ariki
matu ki oho ki te kaiga rivariva
i oho mai era te miro o te ariki ki te tapa o te ragi he u’i atu te ariki ko hotu matu’a ku garo rivariva a te kaiga
etahi paiga o te kaiga i toe ko maori
he tagi te ariki mo te mahigo heta’e haga mo oho mai kiruga ki te miro
oira i tagi ai te ariki mo te ga poki rikiriki
i noho mai era te ariki i anakena i te hare tupatu’u he ki ki te tagata erua
ka hoki ki hiva ki te kaiga ki te moai ma’ea
ka to’o mai ku rehu ana imu’a i te haga
ana tomo atu korua kimu’a ki te haga e ata kahara korua o hahati ia i a mahaki i a tanto i te ariki
he oho erua tagata iruga i te vaka
ina he vave ina he pari ina he tokerau
he oho tou tagata era he tomo ki hiva
i tomo era he u’i e maroa ana te moai imu’a i te haga
he hahati i te gao o te moai ko tauto
he hati te vave he hu te tokerau he hoa te ua he hetu te patiri he topa te homo kiruga ki te kaiga nei
he ma’a te ariki hotu matu’a he tagi
a ku hahati a te gao o te moai o tauto o te ariki
kai kakara korua i a mahaki
he ragi ki te tagata vere taueve
ka turu korua ka u’i i a mahaki na ku tomo a kiuta kiruga ki te one na iruga i te one i hiro moko
he oho te tagata he tu’u he u’i ku tomo a kiuta
he to’o i te moai ko tauto he ariga no he gao
he ma’u he oho ki te ariki he avai ki te rima o te ariki o’hotu matu’a
he tagi te ariki he hakari he va’e he rima i hiva a i te kaiga
he tagi te ariki
ka oho mai koe mai hiva mai te kaiga kai nui gutu oone
te taina o hotu matu'a ko hoga ko te kena
ko oroi i piko no mai a’oroi iruga i te miro i oho mai ai ina kai tikea
peira ana i tomo ro ai kiuta
i tomo era i te raa ra’e he tere oroi ki te aro era
etahi poki hagai a hotu matu’a poki tamahahine teatea te igoa he paerega
he hakamoe hotu matu’a i taana maaga hagai ki te kenu i ma’uga teatea te hare o te kenu
he noho ararua ko taana vi’e
he noho te ariki i anakena
ki tu’u ki te tahi raa he topatagi te ariki mo taana poki hagai
he oho te ariki ananake ko te manu manu tara manu hagai manu ma’a i te vanaga
he oho te ariki he tu’u ki te hare o taana poki hagai ararua ko taana kenu
he tu’u he tagi he hakaaroha
he taha te raa he ki te ariki ki taana poki hagai
ka noho korua ko te hunoga
he oho au he hoki a te aro era a te ara
e u’i atu korua ko te hunoga ki a au
ana u’i atu korua ana hiri mai te manu iruga i a au araro au ka oho nei aruga te manu
ana vevero te manu ku mate a au
ana noho mai te manu iruga ina au kai mate
he oho te ariki a te ara he oho mai mai poike ki haganui ki ma’uga to’ato’a a te ara a
he tu’u ki oroi he u’i atu te ariki ki a oroi ina
ku poko a oroi i te tapa o te ara
koia iroto i te karava ki a hotu matu’a mo tiga’i
he haga ki te ariki moona
ku hakapu a i te taura i te ara ai ka hakanehunehu ro i te pu o te taura hai kiri hau o tikea e hotu matu’a ki o’o te va’e kiroto
he u’i atu te ariki o’hotu matu’a ko te pu o te taura
he oho te ariki e moe ro a te taura
he rei te taura a te tapa hai potu magamaga rei hiohio
he u’i mai oroi
he kariti ku hiohio a
he koa oroi
he rei hiohio i te taura e te ariki hotu matu’a
he totoi he hiri te manu
he ragi atu te ariki hotu matu’a ki oroi
ka mahani no mai koe mai hiva mai te kaiga
ku pae a te tau’a taina
ina au eko rava’a e koe
au e atariki me’e mana nuinui
ku avai mai a te taua matu’a i te po mooku o tooku rivariva o tooku maitaki
oira au i hakaariki ai e totaua matu’a mo ro’ou o te mahigo
akoe me’e rakerake
he ragi hakaou te ariki ki oroi ki kipakipa
taviri taviri kiraro kiraro ka mate ka mate
he mate oroi
e u’i no mai a he poki hagai a hotu matu’a ararua ko taana kenu
he kakata he ki
ku mate a oroi
he oho mai te ariki
he tu’u ki anakena
he noho te ariki
he tu’u ki te tahi raa
he ea te vi’e vakai he iri kiruga ki te ahu ruga ki te kumara keri
ku nuinui a te poki atariki ko tu’u maheke
he maruaki te poki he tagi ki te matu’a tamahahine ki te kai
he oho mai hotu matu’a he u’i e tagi a te poki
he ragi hotu matu’a
ki te aha ro koe e tagi ena
ta’e koe he ariki ka mou te morore rakerake puoko havahava
he tagi te poki he hakama o te ragi i toona morore
he ki te poki iroto i te inaga
he momore ro au e ragi mai era a’hotu matu’a
poki ke o au ta’e o au aana poki ke o te tahi tagata
he tagi nuinui
he hoki te ariki a’hotu matu’a ki toona hare
he tagi te poki
he tu’u mai te matu’a tamahahine he ka i te umu mo ta’o o te uhi o te ku mara
he taomi i te kumara mo kai ra’e o te poki
he ootu he uru i te umu he ta’o i te umu
he ma’u i te kumara taomi he vaai ki te poki
ina kai kai
he u’i te matu’a tamahahine ko vakai ki taana poki ku ahuahu a te mata i te tagi haga ku rari a te ariga i te matavai he ki
he aha koe e tagi ena
he ki te poki
he ragi mai o tou tagata rakerake ena
he ki te matu'a tamahahine
pehe i ragi mai ai ki a koe
he ki te poki
penei i ragi mai ai
ka mou te morore rakerake puoko havahava
he riri te matu’a tamahahine he ki
a koro ana koe ta’e koe he morore
he oho mai te ariki a’hotu matu’a ki te kai ku maruaki ana
te ariki tamahahine ina kai vaai i te kai ku riri a vakai mo hotu matu’a o te ragi i te vanaga rakerake ki te poki
he ki a’hotu matu’a ki vakai mo avai i te kai he pae te tau’a
he ki vakai ki a hotu matu’a
o te aha koe i rago ai ki tou ate i te vanaga rakerake
he ki hotu matu’a
ina au kai ragi he poriko taa kope ena
he ragi vakai
ta’e he morore te poki nei aau mau te poki nei
kokoe a te morore rakerake puoko havahava a tai amahiro
ko kohiri tu’u hogohogo te hagai i tu’a i otioge o hiva
he ragi hotu matu’a o te aha koe i ta’e haaki mai ai mai noho ana i hiva i te kaiga oira au ka oho mai mai hiva ki te kaiga nei
ana koe i ki mai ki aau he morore au ina au eko oho mai mai tooku kaiga
he tagi te ariki hotu matu’a he tere ki hare moa viviri
i iri noho ai ko hotu matu’a he noho hokotahi
he aga i te aga he hua te uhi te kumara te toa
he oho atu a’vakai ki hare moa viviri
he tere hakaou te ariki a’hotu matu’a ki hare moa tataka
he hua te kai
he oho atu vakai ki hare moa tataka
he tere te ariki ki te gao o te honu ararua ko taana maaga hagai tamaaroa itiiti
he oho hakaou atu te ariki tamahahine vakai ki te gao o te honu
he tere a’hotu matu’a ki taro tataka he oho hakaou atu te ariki tamahahine
he tere a’hotu matu’a ki akahaga
he oho atu te ariki tamahahine
he mamae te ariki vakai he mate
he muraki iruga i te ahu te igoa o te ahu ahu aturehoa
he noho te ariki tamaaroa ko hotu matu’a i akahaga ananake te mahigo e aga i te vai
te poki ra’e a hotu matu’a ko tu’u maheke te rua poki ko miru te matanui te toru poki ko tu’u te matanui te ha poki ko hotu iti te mataiti
ku korohua a te ariki he iri ki te rano he noho i te rano
te igoa o te hare ko te vare te reigataki
he to’o mai i te ma’ea hahati he hono i te ma’ea hahati he ki te ariki
ko te ma’ea hono a hotu matu’a
aga mauga
he mamae te ariki
he oho mai te mahigo ka rau ka rau ka piere ka piere
he ki te ariki ki taana ga poki
ka oho mai korua ananake he mate au
he oho mai te ga poki he tu’u ki a hotu matu’a he aroha
he ki te ariki
koai koe
he ki te poki atariki
koau nei ko tu’u maheke
he ki te ariki
ina koe eko rava’a e te atariki e
one nui i anakena i toou kaiga koura nui i to’ou kaiga
he ea te poki atariki kihaho he uru te rua poki ko miru te matanui he aroha
he ki te ariki
ina koe eko rava’a mo ro’ou o toou mahigo
he ea kihaho te rua poki
he uru te tora poki ko tu’u te matanui he aroha
he ki te ariki
koai koe
he ki
koau nei ko tu’u te matanui a hotu matu’a
he ki mai te ariki
ina koe eko rava’a kikiri nui i haga tepau pipi nui i te hue
he ea te poki
he uru te hagupotu ko hotu iti te mataiti he aroha
he ui mai te ariki
koai koe
he ki atu
koau ko hotu iti te mataiti a hotu matu’a
he teki he hogi i te kukumu ararua paiga
he agiagi e te ariki poki rivariva poki hiohio
he ki te ariki
ina koe eko rava’a e hotu iti e e te mataiti a hotu matu’a e
he niuhi tapaka’i i motu toremo hiva i to’u kaiga
he ki te ariki
ka nonoho mai korua taaku ga poki i tooku puoko i tooku va’e i te kaokao
he nonoho
he ki te ariki ki taana maaga hagai maaga tamaaroa
ka oho koe ki huareva ki te vai mouga maaku mo unu
ana unu au i te vai era he mate au
he oho he to’o i te vai he uutu i te vai he ma’u he oho kiroto ki te hare he hakarere i te vai
he ki te ariki o’hotu matu’a
ka hakaunu mai
i hakaunu era he horo i te vai kiroto ki te manava
he ki hakaou te ariki
ka hakarogo mai tokorua tariga ki taaku vanaga mouga
he ragi au ki hiva ki te kaiga ki te ariki
he ki te ga poki ki te mahigo ananake
he ragi te ariki ki hiva
e kuihi e kuaha
ka hakao’oa itiiti mai koe i te reo o te moa o ariage
he o’oa mai te moa mai hiva ka tu’u ro mai te reo o te moa ki te kaiga neicanto el gallo desde el continente llegando su voz hasta esta isla
o’oa take heuheuo'oa take heuheu
he mate te arikimurio el rey
vanaga mouga o te ariki o’hotu matu’aestas eran las ultimas palabras del rey hotu matu’a
he to'o mai te ga poki i te rago he hakaeke i te papaku he tupa i te papaku
he oho he tu’u ki akahaga
he keri i te rua ka hoa ro kiraro nui
he paega hai keho he hakatopa i te papaku i a hotu matu’a kiraro ki te rua
he oho mai te poki atariki ki te puoko etoru ga poki o hotu matu’a i te va’e
he tanu hai oone ko te oone ko te me’e rakerake kaka’i
he puoko ina kai tanu hai me’e rakerake
hai one i tanu ai
o te poki atariki i tanu ai hai one
he haga ko te poki atariki mo hore o te puoko mo toke
he oti te tanu
he po
he tiaki e raua e te ga poki
he ki te poki atariki ki te poki ra’e
ka oho koe ka hauru
he oho te poki ra’e he hauru
he ki hakaou ki te rua poki
ka oho koe ka hauru
he oho he hauru
he ki ki te toru poki
ka oho koe ka hauru
he oho he hauru
he noho te poki atariki hokotahi no
he popohaga he mataki he hore mai i te puoko he tanu hakaou i te rua
he ea te poki atariki he to’o mai i te puoko he tere he ma’u i te puoko he na’a
he tu’u ki te tahi raa he u’i ko te takaure ku muia a te takaure
he ma’u ki te tahi kona te raa he hoki he u’i ku muia a te takaure
he ma’u ki te tahi kona
he piro
he hakahopu i te puoko he tata he ma’u mai ki patuga
he kakaro i te ma’ea ma’ea oraro
he kakaro ite ma’ea oruga mo pu’a
he viri hai kahu i te puoko he haha’o kiroto ki te ma’ea he pu’a aruga hai rua ma’ea he hakarere i te puoko o te ariki o’hotu matu’a imu’a i te hare ka moe no te puoko
he oho te poki atariki ki hiva
ku korohua a
ku garo a ina kai agiagi hakaou e te poki atariki
he oka te maika o te tagata etahi ko ure honu a’taka te igoa
i vai poko te hare noho o’ure honu
i te rua o te marama he oho ure honu he rapu i te maika he vere
i te raa ra’e he horihori he hakarere i te oka
he tere te kio’e he tute kai rava’a
ka porua raa he tute hakaou kai rava’a
ka potoru raa kai rava’a
ka poha raa kai rava’a
ka porima raa kai rava’a
ka poono raa he kero te maika he hakamao te kahui mouga
he tikea hakaou te kio’e he tere
he tute
ku kava a te manava
he o’o kiroto ki te ma’ea
he kikio mai te reo o te kio’e
he okaoka hai miro
he vo’uvo’u mai
he kuhane o hotu matu’a ta’e he kio’e
he ketu i te ma’ea he hahata
he tikea te puoko e ha’i ro a hai nua
he to’o mai he mataki
ko te puoko hakahuru hai pua
ai te nuinui o te puoko kotetu ka maitaki te puoko
he ma’u he oho kiroto ki te hare he tau iroto i te hare ho’ou
ina kai agiagi e ure honu te puoko penei puoko ariki ina
he tere te kahi a’ure honu he here te koreha he puhi te ura he puhi te umu he ta’o i te kumara he uga mai te rogo a’ure honu ki te ariki ki a tu’u ko iho ki te hare kai
he oho tu’u ko iho koia ko toona mahigo te vi’e te poki te tagata te korohua he tu’u he kai te gogoro o te hare ho’ou o ure honu
he uru te ariki kiroto ki te hare ho’ou etahi uka tamahahine iroto i te hare mo hokorua o te ariki ana kai
he kai te ariki ararua
he oti te kai he moe te ariki kiraro hakaora
he u’i te mata aruga he tikea te puoko
he tagi tu’u ko iho ku ma’a a i te puoko puoko ariki o hotu matu’a
he ki tu'u ko iho
ka moe mai te niho kai honu kai kepukepu o hiva o te kaiga
he garoa te tagiga o tu’u ko iho e te uka tamahahine hokorua era
he iri te rima o tu’u ko iho he to’o mai i te puoko he haha’o kiroto ki te kete he ea mai roto mai te hare he tere mai he tu’u kiroto ki toona hare hare hakahaere i te moai i tore tahuna
he keri i te rua i te haha o te hare he paega i te rua he to’o mai i te puoko he hakatopa kiraro ki te rua
he pua aruga hai keho he tanu hai kirikiri he tanu hai oone he reirei hai va’e ka kikiu ro
he noho te ariki
i te rua o te marama he u’i ure honu ina he puoko oroto o te hare ku to’o a
he a a he auau he u’i ki te uka tamahahine hokorua era o tu’u ko iho
he to tau puoko
he ki te uka
i a tu’u ko iho i te ariki ku to’o a e hakarogo atu ena au
he ki ure honu
pehe i ki ai
e tagi a ki te puoko
ka moe mai te niho kai honu kai kepukepu o hiva o tomatou kaiga
he kava te manava o ure honu mo tu’u ko iho o te toke mai i taana puoko he agiagi iho e ure honu puoko ariki o’hotu matu’a
he uga te rogo ki te tagata he oho mai mai anakena
i oho mai te tagata karau karau kapiere kapiere
he oho mai he tu’u ki ki tore tahuna kimu’a ki te hare o te ariki ko tu’u ko iho te tagata a ure honu
he tuitui koviro i te rima ananake te tagata
he u’i ure honu ki a tu’u ko iho
he totau puoko akoe i to’o mai nei
he ki te ariki
kai agiagi mai
he kume te paega ra’e o te hare he hoa kihaho ki te tai
kai haaki te ariki
he moumou i te hare he hoa kihaho ki te tai he kimi iroto i te hare iraro i te magugu iruga te ariki he oho mai te tagata he hapai i te ariki aruga he ma’u ki konui i hakarere ai i te ariki
he keri he tikea he to’o mai i te puoko e ure honu he ma’u ki te rima he ragi ki te ariki tu’u ko iho
ta’e aau te puoko he kori koe ariki ena kokoe ariki ke
ina he reo o te ariki kai rere
he ragi ure honu
puoko nei mo ma’u mo hoki ki hiva ki toona kaiga
i te gagata hoa puoko i e noho atu ena ko mira ko te mata nui a hotu matu’a maana e ma’u e hoki ki hiva ki tomatou kaiga kai nui
ki mouga
ko arone rapu i vanaga mai ai
te maori aga hare a hotu matu’a ko nuku kehu toona igoa
i a ia te hare te aga
ki a tata mo mate a’nuku kehu he oho te rago he tupa mai mo haaki mai i te agaga o te hare
ina kai ma’a rivariva te tagata i te aga o te hare
e aga era te tagata i te hare
i oti era te ato i hu era te tokerau he marere te hare kiraro
e ato era i te hare ina he toga o te hare he oka no to te hare
te ua e marere era te hare i te tokerau te ta’u te ta’u
he oho ki a nuku kehu he to’o mai mo haaki mai i te agaga o te hare
etahi no maori a hotu matu’a ko nuku kehu
mai hiva a i oho mai ai a’nuku kehu ararua ko hotu matu’a
he vi’e a nuku kehu i noho i hiva a ko maramara kai te igoa
ai ka tagi nuku kehu ka garo te raa i hiva i a’maramara kai era
he oho mai tu’u ko iho i te popohaga a te ara mai toreta tahuna he tu’u ki punapau
he tikea i a’hitirau a’nuko te mago e hauru ro a
he noho te ariki he maroa
he u’i te mata ina he kiko ina he ate ina he kokoma he ivi no
ko hitirau te puoko a te mata’u ko nuko te mago a te maui he va’e a te puoko o hitirau
he u’i te ariki
he ragi mai etahi akuaku ko moaha mai ruga mai te ma’uga mai tagaroa
ka ara korua ku tikea a tokorua ika kino e te ariki
ai ka garo ai ka garo he oho te ariki ko tu’u ko iho
he ragi hakaou mai
ka ara rava hauru ke korua
he ava he ragi
pehe a
ku tikea a tokorua ika kino e tu’u ko iho
i ara hakaou era mai te hauru haga he kiko hakaou te ivi era oruga o te hakari he tu’u pahe tagata ora
he oho he ao amu’a he pu amu’a
he u’i atu te ariki ka tata mai te repa riva erua
he aroha mai
aue te ariki e
ka oho mai e te ariki e
he ragi atu te ariki
ko korua a ko mahaki
he ui mai te akuaku
pehe taa me’e piri i oho mai ena koe
he ki atu te ariki
ina
he garo ai ka oho no a te ara tu’u ko iho
he pu hakaou mai hokoha repa riva he ragi mai
aue te ariki e koho mai
he ragi atu te ariki
kokorua ana ko ga kope ka oho mai
he ui mai te akuaku
ai ai ai ai taa me’e ma’a
he ki atu te ariki
ina ina he me’e ma’a
he ki hakaou mai te akuaku
ina o he me’e piri ki a koe e te ariki e i oho mai ena koe
he ki atu tu’u ko iho
ina
he oho hakaou te ariki he pu hakaou mai amu’a he u’i atu te ariki ko te repariva etahi te kauatu
he aroha mai
ka oho mai aue te ariki e
ko korua ana
ina naio i piri atu ki a koe i oho mai ena e te ariki e
he ki atu te ariki
ina
he ki te akuaku
ina kai tikea totatou ika kina
he garo
he oho te ariki he tupuaki ki te hare o hagapoukura he tata mai ka rau ka rau ka rau ka piere te akuaku
he ragi mai
aue te ariki e e tu’u ko iho e ka oho mai mai to’u kaiga mai toreta tahuna
he hakahoki atu te ariki a’tu’u ko iho
ko korua a ka oho mai aue te mahigo e
ina a me’e i piri ki a koe e te ariki e
ina
he kakata he koa he tagi te karaga he garo te akuaku
he tu’u te ariki ki mu’a ki te hare o hagapoukura he uru kiroto ki te hare he moe
ku oho hakaou mai a te akuaku ku nonoho mai a i te aro o te hare imu’a itu’a i te tara o te hare ararua tara
he hakarogo mai ki te vanaga o tu’u ko iho
ina kai vanaga
he nonoho a he iri te raa ka tini ro
ina kai vanaga te ariki
he ki te akuaku
ina kai tike’a te ika kino o hitirau o nuko te mago
matu tatou ki oho ro
e hakarogo atu era te tariga o tu’u ko iho o te ariki
he paka te akuaku he oho
he marere te pukuraga o hitirau ka piere ka piere te pukuraga
he hauru te ariki
he tu’u te raa he taha te raa
hi tikea e te tu’ura o te ariki hokotahi no ko te kahu mea ku viri a te papae
he agiagi he ariki ko tu’u ko iho hauru iroto i te hare
he oho tou tagata era he tu’ura he puhi te umu he ka he ta’o i te uhi i te kumara
i te ahiahi he maoa he apa kiroto ki te taropa he totoi he oho mai he hakauru ki te ariki
he koe e te ariki e ka to’o ka kai
he noho he kai
he po
he hauru te ariki
he popohaga
he ara te ariki
he puhi hakaou te umu e te tu’ura
he tini te raa
he hakauru hakaou i te umu ki te ariki
he kai te ariki
he ahiahi ku meamea a te raa
he ea te ariki kihaho ki te haha o te hare
he noho ohaho he u’i atu ko te uka etoru uka riva
he oho mai mai te tara o te ahu o hagapoukura
he u’i atu te ariki ina he kahu
he oho mai he tu’u mai kimu’a ki te aro o te ariki
he aroha te ariki
koho mai korua ko ga kope ka maitaki korua ga kope
he hakahoki mai te uka riva
ko te ariki ana
he ki tu’u ko iho
ki he korua ko ga kope
he ki mai te uka riva
ki a koe nei e te ariki e
he ui atu te ariki
koai tokorua igoa
he ki mai te uka riva atariki
au ko pa’apa’a hiro
te rua
pa’apa’a kiragi
te toru uka
ko to’o tahe turu mai te ragi
he garo atotoru uka aruga i garo ai
he po
he moe te ariki
he otea
he hakarogo te ariki ku puhi ana te umu o akahaga
he oho te ariki he tu’u ki akahaga
he uru te umu he ketu i te tutuma he hoa ki te tapa
he ragi te ariki ki te tagata
ka oho te me’e era ka pupu hai vai
he mate te ahi he to’o mai te ariki i te tutuma ka ki te umu he amo ki te gao he oho ki hagapoukura
i te po he oho te ariki mai hagapoukura ki toreta tahuna
he o’o kiroto ki te hare he moe
he otea
he to’o te kautoki he ma’u ki te rima he to’o mai i te toromiro he tarai i te mata he tarai i te ihu he tarai i te tariga he tarai i te gao he tarai i te uma he tarai i te rima he tarai i te kopu he tarai i te kavakava he tarai i te huha he tarai i te papakona he tarai i te taki eve he tarai i te uho eve he tarai i te hoto he tarai i te horeko he tarai i te puku he tarai i te va’e
he u’i te ariki ko hitirau te moai ra’e moai kavakava
he aga hakaou ko nuko te mago moai kavakava
he aga hakaou ko pa’apa’a hiro
he tarai hakaou pa’apa’a kiragi
he tarai hakaou i te moai to’o tahe tu’u mai te ragi
he to’o mai te ariki i te hau hau mahute he hiro he hakauru aroto a te haiga ararua o te moai
he tau i te moai he hakarereva
he to’o hakaou mai i te hau
he here etahi hau ki te gao o te moai etahi hau ki te va’e
he papa he hakauga
he haro mai etahi potu o te hau he ma’u ki te rima he hakahaere i te moai
he nape te igoa o te hare ko te hare hakahaere moai
he oho mai te tagata he aamu ki te tahi tagata
ku haere a te moai iroto i te hare o te ariki o’tu’u ko iho
ina hotu matu’a i ai ai te hanau eepe i te kaiga nei
te ariki onei i ai ai te hanau eepe ko tu’u ko iho
i ai era te hanau eepe he ki te hanau momoko
ohe te tagata era
ai te epe hanau eepe o epe roroa
ina he vi’e hanau eepe he ta gata no
ka rau ka rau ka piere ka piere
te kona noho o te hanau eepe i poike
te hanau eepe tagata rava keu keu i te pureva
i ki ki te hanau momoko mo hoa i te pureva oruga o te kaiga nei kihaho ki te tai
he ki te hanau momoko
ina kai haga matou
o te hanau eepe he hoa i te pureva mai poike ki tai mo hakatitika o te kaiga
te haga o te hanau eepe moona te kaiga nei
he ki te hanau momoko
ina amatou i tikea te kaiga nei tomatou ariki ko hotu matu’a he hanau momoko
ina o korua ariki o te hanau eepe
ina matou eko vaai atu i tomatou kaiga nei
he kava te manava o te hanau eepe he par te tau’a
he keri i te rua mai te hakarava ki mahatua
he ariki o te hanau eepe ko iko
he to’o mai i te hahie he hoa kiraro ki te rua he tutu
o te hanau eepe i keri ai i te rua mo te hanau momoko mo patu mai mo hoa kiraro ki te rua mo pae o te hanau momoko ki noho e hanau eepe no ki noho te kaiga ki a raua
etahi hanau momoko vi’e i to’o e te hanau eepe mo ta’o o te kai o te hanau eepe e noho era iruga i poike
etahi tapa o te ahi i te hanau eepe tapa ruga
etahi tapa o te ahi i te hanau momoko tapa raro
he tagi tau vi’e era ko moko pige’i te igoa mo toona tagata mo te hanau momoko
he piko mai i te po a te tahataha o te tai he ea mai kiruga he piri ki te hanau momoko
he aroha he tatagi
he ki te hanau momoko ki a’moko pige’i
pehe ana rava’a mai i te hanau eepe
he ki moko pige’i ki te hanau momoko
e u’i atu te mata ki a au
ana noho mai au ana raraga mai au i te kete ku hauru a te hanau eepe
ka oho atu te tau’a
he ki te hanau momoko
ku mao a
he hoki moko pige’i ki te hare o te hanau eepe he noho
i te rua raa he u’i atu te hanau momoko ku noho mai a moko pige’i ku raraga mai a i te kete
he oho atu te hanau momoko a tai a he vari mai ki te hakarava he puru i te ara
he noho atu te tahi hanau momoko i mu’a mo hakatikera ki te hanau eepe
he ea mai te hanau eepe he tau i te tau’a ki te hanau momoko hakatikera atu amu’a o te ahi
he ea mai te tau’a otu’a o te kaokao o te rua kaokao
kai tikera e te hanau eepe ai ka tau no te tau’a ki te hanau momoko omu’a
i ka harui atu ena te hanau eepe ku puru a te ara o te tau’a ko te hanau momoko
he rori te ariga ki te hanau momoko atu’a
ina kai hakarogo te hanau momoko kai mataku he patu mai
ka oho mai te tau’a atu’a ka oho mai te tau’a o te kaokao o te hakarava ka oho atu te tau’a o te rua kaokao o mahatua
vaega i piri ai
he pahupahu te hanau eepe a ahoga mai era
pa he tuna a he hoa kiraro ki te ahi ki ava o iko
he pae ananake he mamate te hanau eepe
he titika rivariva te ava
he pukou te nehe o te hanau eepe mamate
etoru no i teki aruga a te hanau momoko i ora ai
he tetere mai he tutute mai e te hanau momoko
he o’o kiroto ki te ana atotoru gagata hanau eepe ko vai ororoine
he okaoka e te hanau momoko hai akauve he mate etahi
he okaoka hakaou he mate karua tagata
etahi hanau eepe i ora ko ororoine he hakarere
e okaoka atu era te hanau momoko he ragi mai te hanau eepe mai roto mai te vai ki te hanau momoko
orro orro orro
he vanaga o te hanau eepe
he hakarere e te hanau momoko he ki te hanau momoko
ka hakarere atu te ho’ou mo hakarahi o toona o te mahigo
he hakarere
i po era he ea mai roto mai te vai te hanau eepe he tere ki ma’uga to’ato’a he tu’u ki te hare o te hanau momoko te igoa ko pipihoreko
lira i noho ai a’ororoine
he moe ki te vi’e hanau momoko he tupu te poki tamaaroa oroto o te vi’e hanau momoko o te ure o haoa
he rahi te mahigo ka kauatu ka kauatu ka rau ka rau
he oho mai te tahi mahigo hanau eepe ki tahai
i iri noho ai
he tomo mai te miro o kape he tikea e te kape i te hanau eepe he vaai i te kaha ava i te kai ki te hanau eepe
ina kai kai ina kai unu i te ava
i to'o no mai he hopu he huri ki te puoko i te ava
te moai i aga ai e te hanau momoko
te moai ra’e ko tai ahare atua
ina kai rivariva
o te maori o’miru i aga te moai ina kai rava’a
he ki ki te tagata hokoono
ka oho korua aono ki te veravera ki te hare o kave heke o marama marama o tu’u
ka ki ki a kave heke koia te maori
pehe te agaga o te moai
he oho mai aono gaio he tu’u ki te hare o kave heke
he u’i mai kave heke ko te repa riva hokoono
i a te repa riva
he aroha te repa riva
e korohua he koe
he ki mai kave heke
i au kohomai korua ko ga kope
he ea kave heke he ka i te umu
he ahiahi he maoa he hakauru
ai ka to’o ka kai mo hatu o mahaki
he ki tou gaio era eono
ku agiagi a
he momoe i te po he ui kave heke
ai ai ai pehe korua ko ga kope i oho mai ena
he uga mai matou e te ho’ou e miru a’hotu ki a koe
he ui a’kave heke
ki te aha
ki te agaga o te moai
pehe te agahaga o te moai
ina he reo kai rere o kave heke
he moe i te po ka potahi raa ka porua raa ko te potoru raa i aroha ai
he ki kave heke
ka noho anira
he ka i te umu he maoa i te popohaga he hagao he aroha
he ea mai tou gagata eono mai roto mai te hare kihaho he oho a te ara he tu’u ki te aro o te ma’ea kihikihi
he ea a’kave heke ki te tara o te hare he ragi mai
e kau a repa e
ka noho ka hakarogo mai ki te vanaga ka ragi atu ena au e hakarogo rivariva mai
he kiki aono
ka noho tatou ki ragi mai te ho’ou a’kave heke
he nonoho he ragi mai kave heke
ka oho e ki ki te ho’ou ki a miru a’hotu ki a tagi teako a’hotu iraro i akorua ana te moai
he oho he hipa etahi kope he mimi
he ragi
na iraro i a korua ana ka u’i ka u’i ahara ka ta’e haaki mai te ho’ou a’kave heke
me’e rakerake he kinoga oira i ta’e haaki mai ai
he oho he tu’u ki te rano rarako
he ui mai te matato’a
pehe korua ga kope
he ki ki a miru
ka tata oho mai matou
i ragi mai ai te ho’ou a’kave heke
ka oho ka ki iraro i akorua ana te moai
he ki te tagata aga moai
ka pa’o te moai ka aga
he aga etahi moai tamaaroa etahi moai tamahahine
he rivariva te moai
he koa
he oti te moai tamaaroa te moai tamahahine
he ma’u he hoa kihaho ki te tai
he hoki mai he aga hakaou i te moai ko te tokaga he aga i te moai ko toga riki he aga i te moai ko piro piro he aga ananake ananake te moai
he ma’u kiruga ki te hu papaku mo tiaki o te avaga o te ahu papaku mo ira i aga ai
he ki
ana i mate a’kave heke ina eko agiagi mai te agaga o te moai ma’ea
etahi nuahine ka umu mo te tagata aga moai
ka rau ka rau ka piere ka piere te tagata aga moai
ananake te raa e tahu era te nuahine ka unu mo te tagata aga moai
i tu’u era ki te tahi raa kai tu’u hia mai te nuahine ka umu
i maia ro ai i te umu e te tagata umu ura
he kai
he tu’u mai te nuahine
he u’i ku maoa a te umu kai toe te ura i kai tahi no e te tagata he pa’e
ina kai vaai i te kai mo te nuahine ka umu
he tagi te nuahihe he ragi ki te moai
ka papagaha’a korua ko ga kope ka hihiga kiraro
he hihiga te moai
he turu tou tagata era etahi ka tapa ro ki tai
he to’o mai i te kupega he turu he rere kihaho ki tai
he ruku iroto i te pu ura he uru kiroto
he hakarogo te tagata era irito i te pu ku haro aruga
he huri he u’i atu
i ka u’i atu ena ko te ura iruga he ea mai kihaho
he oho atu he tomo kiuta he ki ki te gagata erua
koho mai tatou ki rere
he rere atotoru he tu’u ki te kona pu era
he ruku atotoru
he u’i atu ku turu mai a te ura mai ruga o te pu
he iri atu te rima atotoru he aaru he ma’u mai kihaho he hakakau kiuta ka tomo ro
he iri kimu’a ki te hare
he ta’o he kai
kotetu ko te ura rarape nui
he kai he oti
he topa mai te ruau ka umu mo te tagata aga moai he ki
a ura ke kotetu ko te ura rarape nui
hokohia korua i kai ai i a tetu i te ura rarape nui
kai toe korua etahi va’e maaku
he hoki te ruau he ragi aruga a te ragi
ka hihiga korua ko ga kope
he hihiga te moai kiraro
he hu te tokerau te ui ra te patiri he heruru i te po
i te rua raa ku hihiga a te moai
he marere te pukuraga he oho
ko te tokaga te moai mauga
ina kai aga hakaou i te moai
te miro ra’e i tomo ai ki te pito o te kaiga ko voro te igoa
etahi tagata oruga o te miro o’voro i noho ai iruga i te kaiga i piko mai ai
te ua i piko mai ai o te ki o te tagata honui oruga o te miro mo tigai o te tagata iruga o te kaiga nei
ko moaha te igoa o te tagata i piko ai i ma’uga to’ato’a
i te po ha raa o te miro i piko ai
te po tahi raa he tau te tau’a te tau’a o te tagata oruga o te miro ki te tagata oruga o te kaiga nei
ka po rua raa o te tau’a ka po toru raa o te tau’a
i te po ha raa i te ahiahi i mamate ai te tagata erua i ooka no hai kakau
te igoa o te tagata i mate ko pau ko motunui tagata rapanui
no aga o te hare he hao i te ma’ea paega he vari ki te pini
kioti te hao te paega he hou ite pu hai toki he akatu’u i te oka oka piko he hakapiri te oka ki te hahaga he here hai hau hau kaka maika hau inahute
hare haha’u etoru haha’u eha haha’u erima haha’u eono e huru o te mahigo hare
he ki te ariki o’hotu matu’a tuko iho ki toona tagata e haha’u i te hare a te mata’u peira te pito poki te vaka te kupega mo te ika a te mata’u
ana ta’e rivariva te haha’uhaga he mamate te tagata he higa te hare i te tokerau peira te vaka eko ravaa te ika anata’e rivariva te haha’uhaga
kioti te oka te hakatu’u he eke te kaukau mivo
kioti te kaukau he pu’a te hatuga kiruga
he here i te kaukau mivo i te hatuga he here
kioti te rau toa he eke te ma’uku kiruga ki te rau ton he here
ina eko o’o te ua
peira te agahaga o te hare o te mata amu’a
i te hare o te gagata o te mata mu’a ina he ro’i
te tagata ivavo a te moegahaga
he ma’uku te me’e heriki ovoto o te hare
he moega te me’e heriki ana moe i te po
he to’o mai etahi ma’ea regorego pavavaha mogarua he haha’o kiraro ki te moega
he ete kiruga te tagata he moe he to’o mai i te nua he pu’a he ha’uru
te moega hai gaatu ana tui he ivi ki te rano he huhuti i te gaatu
kioti te huhuti i te gaatu he to’o mai he ma’u ki te hare
ki tu’u ki te hare he to’o mai he tauaki ki te raa he haka pakapaka
ki pakapaka te gaatug he to’o mai he tui i te gaatu hai hau paka
kioti te kero te moega heviri he hakarere iroto i te hare
etahi korohua i vanaga mai ki a au ananake hare etahi tagata hakarogo ki te tau’a ana tu’u mai ki te hare tutu i te po
ina eko pu’a i te nua
hai me’e nua itiiti ana pu’a ki te hoto ai ka vereri no i te po i te takeo
koai ite te tau’a te tu’u mai ki te hare tutu i te po ki rivariva ai ana tere te tagata i te po
i te nohoga tuai era a te kahu uru o te gagata o te ga vi’e he nua mahute
no aga o te nua he pa’o mai i te mahute
kioti te pa’o he avahi i te kiri o te mahute
he kiri mo to’o mai te kohau mo hoa
he ma’u i te kiri he turu ki tai he pu’a hai ma’ea hehaka para iroto i te vai
etahi te agahuru maha raa he hoki he u’i ku para a te mahute
he to’o mai he tata kiroto ki te vai he haka maitaki
kioti te hakamaitaki he ma’u he iri mai ki te hare he tutu he hakapararaha hai ma’ea hai miro
he ma’ea mo raro he miro mo ruga
ma’ea nuinui pararaha toraro miro roaroa toruga potu haka viriviri toruga
kioti te tutu i te mahute he to’o mai he tata hai vai kava hai vai magaro
kioti he to’o mai he tauaki ki te raa hehakapakapaka
ki pakapaka he to’o mai he tia mo te nua mo uru o te uka mo uru o te repa mo uru o te tagata hoki mo te kahu pu’o po
e iku te nua mo te uka huru hare mo te repa huru hare
te nua rakerake mo te ga me’e haere tahaga no o te ara
te ga vi’e tuai era a he tia i te nua hai ivi manu ivi moa ivi tagata
he ra’e ana ti’a hai kiko gaatu tia hakaroroa kioti he tia hai haupaka
kioti te tia hai hau paka he kume he hoa i te gaatu
kioti te tia i te nua he to’o mai i te pua he titigi
kioti te titigi i te pua he to’o mai i te pahoa nua he ha’i i te pua kiroto ki te pahoa nua
kioti te ha’i he tatau kiroto ki te taheta
kioti te tatau kiroto ki te taheta he to’o mai i te nua he tuki tuki hakamotamota mo hakatau
i hakama’u era etahitagata i toona kahi nua ki te vi’e mo tia he hoki he turu ki tai ki te ika ki te ura
he ivi mai ki te hare he keri i te kumara i te uhi he puhi te umu he ta’o he maoa
he ha’i kiroto ki te gao he tu’u ki te hare tia nua hehakauru atu mo te aga o te nua
erima eono raa ana ma’u mai i te umu mo habu o te tia o te nua etoru ara i te raa
he to’o mai te mahute he ihi he ha’aro he hoa i te kiri he to’o mai i te toua o te mahuta
he taka he here etahi te agahuru te taka he pop kiroto ki te kaha meinui he hakarere
he to’o mai i te vaikava he huri ki te kahu iroto te mahute he hakapara
etahi te agahuru maha raa ku para a te mahute
he to’o mai te mahute he tigitigi hai ika tutu mahute
he tere te mahute he meinui he toto
he hakarere
he o’o te rua he o’o te toru… he oti
he to’o mai he hohora te moega he to’o mai i te kahu mahut he apapa kiruga ki te moega mo tauaki mo haka pakapka
ki pakapaka he to’o mai i te ivi ivi kahi ivi moa hoki mo te nua mo tia
he tia te nua he to’o mai i te paoa hare nua mo hore mo hakatitika i te nua
kioti te hore te hakatitika he to’o mai i te paoa tia nua he tia
kioti te nua te tia he to’o mai te pua he tukituki i te nua hai pua he poko te eo o te nua tukituki haipua
te gagata o te mata anu’a ivoto i te hare te moegahaga iroto i te ana toko’a te moega haga
e ke ro a te tahi ana mo piko i te tau’a ana kiogo te igoa
e ke ro a te anaitiiti he pahu teigoa ana piko o te tagata hoa ana
te tagata piko iroto i te ana kiogo he kio
koraua te me’e piko iroto i te ana kiogo
te marama te marama ana noho iroto i te ana
kiea te ahirega ai ka hoki ki te hare ana noho
etahi korohua juan cruz nuku vavara toona igoa he noho i te kaiga rapanui
ata ku maa a i te tagata o te mata amu’a
aia toona mata mata rarapa
peira te tagata o te mata amu’a mata rarapa pnoko tea hakari ritorito
penei i vanaga mai ai ki au e nuku
te tagata o te mata amu’a tagata ritorito puoko tea
ina he tagata uriuri
i te tuai haga a evaru mata nunui o te pito o te henua
te kona noho o te kiru mai te pekapeka ki orogo ki notunui etahi paiga o te hiru etahi paiga o te hau moana
te mata o kiru he hakaara o te ariki hotu matu’a aana i tuhuga evaru mata nunui
te kaiga o te haumoana mai te motu ki hagapoukura
mai hagapoukura ki vaihu te kona noho o te ganatimo
te kaiga o te marama mai vaihu ki ana onero
te kaiga o te ga’ure mai ana orero ki akahaga
te kaiga o te ure o’hey mai akahaga ki hagatetega
te tupahotw mai haga hoonu ki hotuiti
te kaiga o te korou aroga mai hagahoonu ki mahatua
te raa te hamea te hiti uira o te mata o miru
te mokoma’e o te mata o tupahotu
ana tu’u kite rima marama te vie tupu o te poki atariki he ka i te umu ra’e o te paega tamaaroa
he ka tako’a te paega tamahaine
te umu o te paega tamaaroa mo te paega tamahaine
te umu o te paega vahine mo te paega tamaaroa
ana ka te umu ra’e he tiagi i te moa
he to’o mai i te kokoma o te moa etahi he hakate’e he haha’o kiroto ki te moa he ta’o
ki maoa te umu he tari he to’omai i te moa kokoma hema’u ki te hanautama
hekai te hanautama
te taki moa he ma’u ki te matu’a o te hanautama
te umu ra’e he maoa i te popo haga
he pu’a hakaou i te taueve o nene’i ete kive o kai e te taka’ure ete ga poki o mate ro te poki
he topa te poki
he ka i te umu topa
he maoa te umu o te paega tamaaroa ki te paega tamahaine
he maoa mai te umu o te paega tamahahine he vaai ki te paega tamaaroa
ki topa te poki he ragi ki te tagata hahau pito mo oho mai mo hahau i te pito
he ragi tako’a ki te tagata mo hore o te pito
he vaai te moa etaki erna numara ki te tagata nanagi pito
te tagata nanagi pito o te poki atariki ina eko kai i te hare o te matu’a tamahahine
te matu’a tamahahine i na eko kai i te hare o te tagata nanagi pito
he to’o te henua o te pokiete vi’e etahi he ma’u he hoa kihaho ki te tai
ana poreko te poki atari’ki tamahahine he totohu toa vi’e era mo ta’e tupu hakaou o te poki tama’hahine mo ta’e tupu o te poki tamaaroa
he tupu te rua poki he poreko
he ka i te umu takapu he vaai ki te matu’a o te vi’e
he ka te umu takapu o te paega tamahahine he vaai ki te matu’a o te paega tamaaroa
he to’o mai i te kaha vai hekavera i te ma’ea i te ahi
he hoa i te ma’ea vera kiroto ki te kaha vaimo haka vera o te vai
he hoa te ma’ea kihaho he to’o mai i te poki he hakahopu he haka pakapaka i te poki
heto’o mai i te ma’uku he ihi i te ma’uku he ororo
he to’o mai he heriki i te nua kiruga ki te ma’uku ororo he hakamoe i te poki
etahi vi’e ana poreko taana poki atariki ina eko aruga a te poki
he hakatapa te poki ai ka kai te vi’e matu’a i taana kai
ana ta’e haka tapa te matu’a i taana poki ana kai i te kai e higa no te poki e veraro i te ahi te poki
ki haere te poki ina eko kai te matu’a i te me’e ma’u o te rima o te poki
ki nuinui te poki ina eko kai te matu’a i te me’e amo ki te gao
hai me’e ma’u ki te rima ana kai te matu’a
ana me’e amo e te poki ki te gao ina eko kai e te matu’a a’u
ki turu te poki ki hi i te ika e nanagi i te hiku o te ika ana haha’o kiroto ki te kete ki agiagi ai te ika o piri ki te ika o te tagata matu’a
te ika o te tagata matu’a koia te ika mo kai o te vi’e matu’a
ana ta’e kai te vi’e matu’a i te rima o taana poki e rivariva no te aga o taana poki ina eko vera ina eko ta’e rava’a te ika te tahi atu
etahi hoki me’e mo tapu he ta’ina atariki o te vi’e matu’a
ina eko kai i te rima o te paki o toona ta’ina
pe to’o me e a te hakaara haga
i mu’a a i te itiitihaga o te poki ina eko poa te kete ki te poki e haapa’o ro e te vi’e matu’a o poa taana kete ki te poki
peira ana totoro te poki e tau ro te kete kiruga o rava’a e te paki
te tagata huti kupega ina eko kai i te ature ina eko kai kai i te kopu o te kahi ina eko haha’o i te ature kiroto ki taana kete
ena’a ana kai i te kahi
hai kahi o te vaka ke ana kai ina eko kai i te kahi o toona vaka o vera te ariga o te tere vaka
peira ina eko haha’o i taana kete kai hai ature o vera tako’a te ariga ana huti i te ature
i te pakiga ana ana u’i te matu’a i te poki rivariva mo huru iroto i te hare
te poki rakerake ina eko to’o mo huru mo haho ana ana kokori atu
te puka huru hare te repa huru hare ina he ea kihaho ki te tokeraw ki te raa mo hakaritoribo o te hakari o te poki huru hare
e huru no i te ki’ea ka topa ro ki te hakari ki te va’e
i te matu’a ana te hakauru i te kai mo taana poki huru hare
me’e ta’e kai i te kai rakerake he uka huru hare he repa huru hare
he boa paka no te me’e kai he maika he uhi kai itiiti no
me’e pagaha’a te kumara oira ana ta’e kai i te kumara
he ika hoki te me’e kai kai ta’e nuinui kai itiiti no
he hikiga kauga mo te uka huru hare mo te repa huru hare
poki vere kore
ina he kahu o te hakari hami itiiti mahute ai ka hoko no i te kauga te repa tamaaroa te uka tamahahine
i te tapa te matu’a a koro a nua te uka riva te repa riva hoki
ai ka ako no te poki i te kauga
kia oriori kia mitiki kiroto taurega e
he pu’a i te ki’ea kite ariga o te uka o te repa he pua he garahu he marituru ararna me’e te tamaaroa te tamahahine ana hiki i te kauga
ana oti he hoki he noho i te hare o koro o nua
ki tu’u ki toona ta’u he ki a koro ki a nua
kapuhi te umu ka parehaoga mo te kana ta mo retu mo humu mo ta
he ui mai te tahi atu matu’a
mo he te umu
he ki
mo te kona ta’o te poki mo ira te umu y puhi nei
he hoki te tahi matu’a o te tahipoki he ka hoki i te umu mo toraua o te ga poki
i te hakairi o poike i tekiamo te tagata omu’a he to’o mai i te oone he kiea te igoa mo paru ki te ariga ki te hakari
he keri kiraro he tikea mai he popo
kioti te popo he popo ki te ke te ki te ipu he ma’u ki toraua hare
kito’o mai te ki’ea he to’o mai i te toa toa paka he tigitigi hai ma’ea he tatau i te toa mo tehe o te vai kiruga ki te ki’ea
kioti te tatau he paru ki te ariga ki te hakari
e aga aia mo hakatau oona mo maitaki o te repa o te uka mo te koro
ananake te uka huru hare te repa huru hare etahi oona kete popo ki’ea koia ko toa paka mo pu’a hakaou i te popahaga
ko heru ko patu te tagata ra’e oraua te kona i ta
ovaual i hakaara i oho mai te ta kona mai mu’a a ka tu’u ro mai ki tomatou tupuna
mo te tatu he to’o mai i te kaka rau toa pakapaka i te kaka ti pakapaka he tunu ki te ahi he haka taka taka i te garahu
mo te aga o te garahu he keri i te rua he to’o mai etahi ma’ea pararaha he keho te igoa he pu’a kiruga ki te rua
etahi kona mo haka hahata mo ni’o o te ahi
he to’o mai te rau toa i te raupa ti pakapaka he haha’o kiraro ki te rua he tutu hehiri te au kiruga ki te ma’ea pu’a
kimate te ahi he to’o mai i te ma’ea mai ruga mai te rua he varu mai ruga mai te rua he varu mai i te garahu mai ruga mai te ma’ea he hakatakataka
he to’o mai i te toa paka he mama he ro’iro’i kiruga ki te garahu mo hakavai
kioti te hakavai he to’o mai i te ivi ta kona he haha’u i te ivi kiroto ki te miro ivi manu hahata he huri i te ga rahu hakavai kiroto he tehe aroto i te ivi
he ta he tigi tigi hai miro i te ivi mo o’o kiroto ki te hakari
ananake kona o te hakari ana ta
i te kora’e he retu mai te ariga ki te tariga he pagaaha i te gutu he gutu tika iraro i te mata he mata pea i te kekeu i te rima he pare i te manava he manu uru i te papakona he kona i te heru he humu i te tu’a he tu’uhaigoigo tote tu’a ivi
me’e mama’e te tatu
he moe ro iroto i te hare e marama ro e marama ro ana ora
e ahu ro te hakari
ana ora he u’i me’e rivariva
ki ora te tatu he puhi te umu e te matu’a umu ora o te tatu
he kai a koro a nua te maori o te tatu te ta’ina ananake
ananake te ta’u he iri te tagata o te mata amu’a ki te hare o te ariki mo hakaku’u
he iri te vi’e te poki te tagata hema’u i te huhu i te maro
he tu’u ki te hare he hakaku’u ana i te maro’i te huhu ki te ariki
ko ako koia te tagata te vi’e te poki
e tu’u te omaoma e ka tata au ra’e e pua e
he ki te ariki ki te tagata
ku koa a au mo korua ku mao a e te mahigo e
ku rivariva a tokorua huhu toko rua maro i iri mai nei ki au ki te ariki
ku mao a ka hoki e te mahigo e ki toko rua kaiga
eko ravaa korua e te mahigo e
tooku tupuna te kohou a tematagi toona igoa he tu’uru o te ariki gaara
he aga i te kai mo te ariki i aia te ro’ou i te kai
ana ootu te kai he ma’u ki te ariki he hakauru he ki
ka to’o e te ariki e
te ariki e noho hokotahi no i toona hare
te ariki vi’e hare ke toona ana noho
ana hoki mai te tu’ura mai te kai hakarere mo te ariki e neketu’a no ka roaroa ro i te hiritoke
ana hakataha pe te tapa ai ka ohp ki te hare
ana oho mai etahi tagata he vanaga taana mo ki ki te ariki ki a te kohou a tematagi ana ki maana e ki ki te ariki
te nohoga o te ariki o te mata amu’a mohoga tapu ina etahi tagata mo uru kiroto ki te hare
ana ai te vanaga o te tagata ki te ariki peira ki te ariki vi’e e ki ki te tu’ura maana eki ki te ariki ki te ariki vi’e
te korohua etahi ko ika hiva toona igoa penei i vanaga mai ai
i te nahoga tuai era a mai te ahuruga i turu mai ai te maro ki hiro noko
he turu tako’a mai to te rua pa’iga ki haga o’hito
ina he tagata mo tu’u ki anakena kiruga ki te one
te tagata mo tu’u ki anakena kiruga ki te one he ariki he ga poki o te ariki he tu’ura he vi’e o te ariki
ana o’o te ga poki ke ki anakena kiruga ki te one he to’o mai he tigai
kona tapu mo te ariki no e noho e turu e hopu imu’a i te haga i anakena
ko ika hiva e tugutugu no a i oho ai kimu’a ki te haga ki anakena
heragi mai te ariki poki mo uru oona mo kokori iruga i te one
he u’i mai te tagata ki a ika hiva ku uru a kiroto ki te konatapu mo te ariki
he oho mai te tagata tiaki he tute i a ika hiva
i u’i atu era ika hiva ku oho mai a te tagata ki a ia
he tere ika hiva he tere he garo
he ragi e te ariki poki
ka hakarere ina eko tiga’i aaku a i ragi mo oho mai mo kokori omaua inei
he hakarere e te taua ina kai kimi i a ika hiva e haka rere atu
te me’e he puke he oone i puke hai rima mo mimiro o te ga paki iruga i te pake
te poki mo mimiro iruga i te puke etahi te agahuru matoru ta’u te tamaaroa te tamahahine
he oho mai te matu’a he u’i i taana poki iruga i te puke
he to’o mai te gagata i te mukomuko he verovero ki te poki tahuti ahaho a te puke
ana tu’u te mukomuko me’e ta’e rivariva eko ro a te ta’u ana mate ro o te pokitu’u mukomuko
te poki ta’e motu i te mukomuko e koa no toraua matu’a kai motu i te mukomuko
he hoki te ga poki te matu’a ananake ki te hare
he ka i te umu mo takapu o te poki o te raua mimiro haga
he mako’i mo hakanini mo hakareka o te uka o te repa o toraua huruhaga iroto i te hare
he ako
ka nini te mako’i nau opata karatu’u te mako’i
miro rakerake ka nini nini koe te mako’i oone o te rano e kau era
he mako’i mo hakareka tako’a o te neru iroto i toraua ana
he ako
kahuru koe e neru e i te ana tautau ipu ki’ea
nai te nohoga tuai a te me’e he garu ka tu’u ro mai ki te nohoga nei
he ra’e ana hakagaru hai papa
he rere he hau he iri kihaho ki te tai
he kau he iri ka tu’u ro ki te kona hakaeke garu
he tata mai te vave he tu’u mai ki tu’a ki te ka’uha
ki eke mai te vave he hoa i te papa kinu’a he eke te uma kiruga ki te papa he moe mai kiruga
he hati he oho mai te vave he oho mai te garu he tomo ki a rio
garu mo tomo ki a rio garu mo ta’e tomo e hatipu no te vave
ki maa i te hakaeke hai papa he hakamaa i te haka honu
i vaega ana o te papa ana hakamaa ana hakahonu mai
ki maa te hakahonu ai ka iri ki te kona hakaeke garu mau ana haka honu mai
hakahonu mo tomo ki a rio hakahonu mo ta’e tomo e hatipu no te vave
te hakahonu i hakamaa ai mo te vaka emu
ku maa a i te hakahonu ina eko haga ki te papa
ana ai te papa ka hakagaru mai
ana kore te papa e hakahonu no mai mo tomo kiuta
he poreko te poki he hagai ehitu ta’u he nuinui he ma’u te matu’a i te poki ki tu’a ki te ana hueneru he hakarere
ananake te matu’a he ma’u i toraua ga poki etahi poki erna poki
ote ariki i ki mo ma’u i toraua ga poki ki tu’a ki poike ki te ana hue neru te poki tamaroa te poki tamahahine
ina eko kai i te kumara
te me’e mo kai he toa paka he pipi he pure
e hue ro a iraro i te ana hueneru
ina he tagata eko tu’u kiraro ki te kona ana
he matu’a tamaaroa no te me’e mo tu’u ki te ana hue neru mo ma’u i te kai
he nunui te naru tomaa roa te neru tamahahine i kumi te puoko o te neru i kuni tako’a te akikuku
ina eko tope
ana ea mai te neru kiruga kiroto ki te tagata he mamate
ke mo mate ke mo ora
ana mate te neru he tagi te matu’a
ka huru koe neru e ka huru ka hakaritorito koa nerwe i te ana tautau ipu ki’ea o ga neru tuai koro hora kaea kiruga i te toga katopa kiraro ka huru ka ritorito neru e
te tupuna o tooku matu’a poreko keri muti te igoa i vanaga mai i te neru te neru tamaaroa neru tamahahine
he toa paka no te kai
te kona noho i tu’a i poike iroto i teana te ana te igoa ko te ana hue neru i more matpuku te ana nuinui
ananake te ta’u oraua te reka kaikai hakahiti iruga i te rima
i kuni te maikuku ikumi te rauoho ka topa ro ki te va’e
i kahu pu’a te rauoho o te neru
ai ka noho no
i te nohoga tuai era a o te mata amu’a te poki me’e hakarogo ki te vanaga o toona matu’a
ana riri te matu’a ina eko rere te reo
nahoga tapu o te poki i te matu’a
ana ta’e hakarogo te poki ki toona matu’a he to’o mai i taana poki he ki
ka moe kiraro
e hakarogo no te poki ki te vanaga o toona matu’a
he moe te poki kiraro
he to’o mai te matu’a i te oka he tutu ka matematero
kioti te riri o te matu’a he hakarere he ki ki taana poki
e u’i koe o mahani hakaou te ta’e hakarogo mai ki a koro kia nua
ana ta’e hakarogo mai e tutu no au i a noe hai oka ka mate ro
ana tutu te matu’a y taama poki he hakarogo he rivariva
ana poki rakerake ki toona matu’a he tarotaro e te matu’a i taana poki mo mate
he to’o mai i te oone he kai he ki
ne’e kikino ho noe
ana kai i te oone eko hini he mate taane poki
hai moa hoki ana to’o mai he tanu ora i te moa kiraro ki te oone he puoko mo hakaoga
he rua me’e nei ana to’o mai e te matu’a ana aga mo taana poki mo mate
ana haga hai oone
ana haga hai moa
i te nohoga tuai era a te poki ina eko kimi i te vi’e e ia a
mo te matu’a e kimi te vi’e mo te poki
i te rikiriki haga a ana oho te matu’a ana kimi mai hai poki tama hahine mo taana poki tamaaroa
he to’o mai te matu’a o te poki tamaaroa i te poki tamahahine kiroto ki toona hare he tahu i te umu mo toona hunoga
ki nuinui ai ka moe ki taana poki tamaaroa
ki moe taana poki tamaaroa ki te poki tamahahine he hatu te matu’a ki taana poki
ina eko tiagi te hunoga o uri te mata
e tiga’i poki no
ana ta’e haga te poki tamaaroa mo moe he tohi e te motu’a ki taana poki tamaaroa he tohu penei
me’e kikino ho koe
he  tohu ki toona hunoga tamahahine
eko ravaa koe e hunoga e e tetea ro to’u mahigo
e ro’ou no te hugavai ki toona hunoga
ki tu’u ki tahi marama he puhi te umu e toona hugavai
he ta’o te moa te uhi
he uga te rogo ki te matu’a o te uka
he oho mai te matu’a ki te umu kai o toona muko o te haka hoki haga i taana vovo
ki tu’u mai toona matu’a he tari te kai kai hakahoki i taana vovo ki te rima o toona matu’a
kioti te umu te tari he tagi te hugavai mo toona hunoga
he tagi mai te hunoga mo toona hugavai
kioti te tagi he aroha ki toona hugavai
kioti te aroha he oho ararua ko toona matu’a ki te hare
ina he matu’a o te poki tamaaroa eko ro’ou hakaou pehe nohoga era a e noho era ararua ko toona hunoga
te poki tamaaroa ina eko rava’a te ta’u ana mate ra
me’e tohu o toona matu’a ina eko ora
te urumanu ina eko moe ki a’miru e moe te urumanu ki te urumanu a
e moe te miru ki te miru a koia te poki mo ariki te poki omuri ina eko ariki
ki rivariva ai te hakaara haga o te mahigo e moe te niru ki te niru a
peira te urumanu ki rivariva ai te toto o te urumanu ana hakaara i toona mahigo
e ui te niru ki te vi’e mo moe
he aha koe
ana ki
he urumanu au
ina eko moe
ana ki mai
he niru au
ka moe ki rivariva ai toona mahigo te toto o niru
he tohu he uruga o te ariki tuai
tahataha o tai te puvai i tahai
te vai tehe mai uta i te tai papaku
ana tehe mai he u’a mai te tai
he piri te vai kara ki tou vai magaro era
he noho eko tehe hakaou mai
ana kore vai ua he turu toatou ki tahai ki te vai uutu mai mo unu mo tunu mo te kai
ananake te raa he turu te puaka te hoi ki te vai unu i tahai
he oti a te kona vai o matou e to’o mai nei
ana kore te ua i te tuai haga era a te ariki paka he rako ki te ua mo hoa mai
he turu ki tai e te tagata rako ua he to’o mai i te ma’ea karakala te igoa i te miritono tako’a
he iri hokotahi no kiruga ki te ma’uga he hakarere i te ma’ea iraro a i te ma’uga
he tu’u kiruga he rako
e te uka matavai roa ahiro e
ka rei mai koe kiraro i te matava
he turu mai te tagata rako ua he oho he tu’u ki vaega ki te kumaka ki te maika ki te uhi
he to’o mai i te ma’ea i te miritono he haha’o kiraro ki te oone
ki haha’o i te ma’ea i te miritono kiraro ki te oone he hoa te ua
he keri i te umu mo ta’o i te kai
he to’o mai i te hukahuka hepenapena he tutu he pu’apu’a i te ma’ea kiruga ki te hukahuka ki ootu te umu
he to’o mai erna miro he uru te igoa he uru i te umu
ki herohero te ma’ea he uru te umu
kioti te uru i te umu he haahei i te umu
he to’o mai i te mamoe he hoa kiraro ki te umu i te kumara tako’a
he to’o mai i te ma’ea he pu’a kiruga ki te kai
kioto te ma’ea hepu’a te taueve kiruga ki te ma’ea
kioto te pu’a te taueve he tanu hai oone
he noho he tiaki he hakahini hini ki ootu te kai
i te nohoga tuai era a umu keri okaoka umu pae te rua
te umu keri okaoka mo te tagata e ka te umu pa’e mo te vi’e e ka
he me’e te ua o te umu kerioka oka ana ta’e ka e te vi’e o oone te vi’e i te tanuhaga i te umu keri akoako
umu pae te umu mo ka e te vi’e umu vi’e ta’e oone oira i avaai ai mo te vi’e e ka

te umu pae ana aga he keri te rua he to’o mai i te pa’e he hakatopa kiraro ki te rua eha pae erima pae
he komo hai ma’ea rikiriki mo hakahiohio o te pae
kioti te komo he tanu hai oone a te tapa o te pae
kioti te tanu he u’i ku rivariva a
ki ka te vi’e i te umu pae he to’omai i te papa he hakatopa kiraro kite umu he to’o mai i te hukahuka he penapera etahi pu mo hakarere mo hakahahata a vaega ki rivariva ai ana tutu
he pua’pu’a i te ma’ea kiruga ki te huka
kioti te pu’apu’a i te ma’ea reto’o mai i te rau toa he tutu
kioti te tutu he gatu kiraro ki te pu hehu te umu
ki hinihini te huhaga o te umu he u’i te vi’e ku ootu a te umu
he to’o mai i te aovahu o te tahi umu he popko kiruga mo hakao’otu rivariva o te ma’ea o te umu
ki o’otu te umu he to’o mai he uru hai uru i te umu
ina eko tanu hai oone e pu’a no hai taueve
he ki au ki o’santiago
kuhaga a koe mo oho taua mo rama
he ki mai o’santiago
ku mao a
he oho taua he rama
he to’o mai maua i te tuke he haka takataka he amoga he herehere kioti te herehere i te rama he oho maua ki tai he tutu i te rama hetikea i te ura
he aaru mai au i te ura hai rima he ragi atu au ki o’santiago
ka ma’u mai i te kete mo haha’o o te ura
eh’a erima ura i rava’a mai e maua
kioti te rama he vahi atu au i aia o te ura
he iri ro mai maua kiroto ki te hare
anira he turu ki tai ki te ura ruku
ki tu’u ki tai he patu te kahu he to’o mai te hami
kioti te hami he to’o mai i te hi’o he tata hai vai
kioti te tata he to’o mai hepuru ki te mata
kioti te puru ki te mata he rere kihaho ki te vai he ara he ui araro o te vai ki tikea mai i te karava
he ruku he u’i iraro i te karava ki te ura
ana ai te ura he to’o mai
ana kore ura he ara he u’i i te tahi karava
te ura ana tikea he oho te rima he aaru mai a te vaero
he oho atu te rua rima he to’o mai a te ipu
ki ravaamai e te rima he iri mai he ea kiruga o te vai hema’u he oho ki uta he hakarere iroto i te kete
kioti te hakarere he hoki hakaou he rukuruku
ki rava’a mai i te ura he hoki maiki te hare
he tu’u mai ki te hare heka i te umu mo hoa mo ta’o i te ura mo inaki o te kumara
ki ootu te umu he maoa mai he apa kiroto ki te kete i te uru i te kumara he oho kiroto ki te hare heto’o mai i te ura he avavahi he kai
te me’e ra’e mo aga he kupega
he pona i te kupega kiruga
ki te tutu
kioti te pona i te kupega he oho he to’o mai i te rimu he ruru
e ai ro a etahi pu mo ruru o te rimu
he to’o mai etahi kupega itiiti he pu’a kiruga ki te pu he vai toroto i te pu
he to’o mai i te rimu he haka eke kiruga ki te kupega he ruru
kioti te ruru’ he topa te ko’ura kiraro ki te pu
he ao mai i te ko’ura kiroto ki te kete he ma’u he haka rere iruga i te vaka
he to’o mai i te kupega he huki ki te ka’uha o te vaka
he tono i te vaka ki roto ki te vai
ki o’o te vaka kiroto ki te vai he to’o mai i te ma’ea he popo kiroto ki te vaka
kioti te ma’ea te popo he eke te tagata kiruga ki te vaka hehoe he iri ki te hakakaga
he u’imai a uta ki te pou o te hakakaiga he u’i tako’a ki te atu’a tapa
ki titika te vaka ki te pou he hoa hai ma’ea
kioti te ma’ea te hoa he hakamarere hai ko’ura
kioti te hoa i te ko’ura he to’o i te kupega he memere i te kupega he hakaturu ki vaega o te vai i te kupega iraro hehakanoho i te pupupa
etahi tagata mo ma’u mo hakanoho i te vaka hai mata kao etahi tagata maana e huti i te kupega
he oga te tagta huti kupaga araro he u’i ki te tu’u mai o te ature
ki tu’u mai te ature kiruga ki te kupega he momotu i te kupega
he marere i te ko’ura he paka mai te ature he kai i te ko’ura
he ragi mai
ka ma’u mai i te vaka ka hakatitika
he haro mai i te kupega koroiti no he hakavaega i te ature kiroto ki te kupega
ki vaega te ature iroto i te kupega he haro mai he hakahorou
he pu’a hai hoe aruga a te vai mo hakaveveri o te ature
he moko te ature kiroto ki te kupega
he u’i atu ku pura a te ature iroto i te kupega he irimai te kupega kiruga ki te vaka
he nanao mai i te ature kiroto ki te vaka
kioti te nanao mai i te ature he memere hakaou i te ku pega n mo hakaturu hakaou
hare hagu nuinui te tagata rivariva mo rukuruku iraro i te parera
hare hagu itiiti ina eko rukuruku i te kona parera
etahi raa he ea kihaho ki te tai etahi vaka
ko pate’a a’vaka ko rapahago ko kikorao te tahi hoki tagata he ara i te poa he turu ki tai he tu’u he pona i te kupega mo te huti o te ature
kioti te kupega he hoho heruru i te rima
kioti te ruru i te rimu he tono i te vaka kihaho ki te tai he to’o mai i te ma’ea he popo kiroto ki te vaka
he huki i te kupega i te ka’uha o te vaka
he eke te tagata kiruga ki te vaka he hoe i te vaka he iri kiruga kite hakakaiga
he ui ki te pou he hakatitika
he u’i takoa ki te atu’a tapa
ki u’i tu titika a te vaka ki te pou he hoa hai ma’ea ki tikea e te ature ki oho mai
he nanao i te rimu mai roto i te kete he hoa kihaho ki te tai
he paka mai te ature he kai te ko’ura
kioti te ko’ura te hoa he to’o mai i te kupega he hahatu i te tau o te kupega he nanao mai i te rimu mai roto i te kete he pu’a kiruga ki te tau o te kupega he viri i te ko’ura hai tau kupega he hakapune i te pupupa o te kupega o hiohio ki marere ai te ko’ura
he hakaturu i te kupega he hakavaega he momotu mai i te kupega he marere te ko’ura he paka mai te ature he  kai i te ko’ura
he haro mai i te kupega hehakavaega koroiti o veveri te ature
he u’i atu a’pate’a ku o’o a te ature ki vaega o te kupega
he haro mai he hakahorou
he pu’a hai hoe kiruga kite vai ki veveri teature ki moko kiroto ki te kupega
i o’o era te ature kiroto ki te kupaga hemotu te pupupa o te kupega i te pagaha’a o te ature
i motu era te kupega he turu araro
etahi tagata ko rapahago te igoa aana te kupega he too mai i te ha’u he nave hai hau i te ha’u
he u’i mai pate’a
ina he reo o rapahago kai vanavanaga
he oti herutu pate’a ki te kupega he turu he oho he topa kiraro tu topa a te kupega ira e kiraro
he to’o mai i te tau o te kupega ki te rima he haro mai kiruga
ina kai ga’ei mai i te kupega
he to’o mai he hoa atu i te tau o te kupega he iri kiruga
i vaega mai era o te vai he hakarogo atu he pakakina mai te tapau ki te ariga
etahi tagata ko kikorao toona igoa aana i too mai i te tapau he here hai hau kiruga ki te tapau he hakaturu kiraro ki te parera
a’pate’a he huri te ariga araro he turu he hoki koia ko tapau i te rima he tu’u kiruga ki te kupaga he here hai hau i te kupega
he haro mai e ruga o te vaka
he ea kiruga he gaaha te toto a te tariga a te ihu hoki
he oho atu te vaka he hakapoa
he to’o mai e te tagata oruga o te vaka he aaru he hakanoho ki ora te hagu
ito’o mai era kiroto ki te vaka he hoki mai ki uta kai iri kiruga ki te hakanonoga
he tomo ki uta
he iri mai pate’a ki toona hare hemoe mamae a
taganira he turu au ki tai hete i te koreha
he to’o mai erua miro
etahi miro mo hakapu he here te igoa
te rua miro ina eko hakapu he haka tatari te igoa
mo maunu o te ika kiruga mo hakatatari mai i te koreha kiroto ki te pu o te hau
he to’o mai i te hau he hakauru kiroto ki te pu o te here
kioti te hakauru he gita i te hau he hakateretere te hau ki rivariva ai ananita au i te koreha ka hiohio ro
he ra’e te maaga ana uruuru hai rima ki ravaa te maaga mo tigi tigi ai ka here i te koreha
ki ravaa i te koreha he to’o mai he avaava aruga a te ma’ea he mate te koreha
kioti te avaava he to’o mai etahi ma’ea mo tigitigi i te puoko o te koreha
he to’o mai he haha’o kiroto ki te kete
i vavaa mai erima koreha
i te hora ahiahi au i tunu ai hai mori i paraipani ai
ki hinihini kuootu a
he to’o mai iraro he ao kiruga ki te mareti he kai
he ra’e ana moe te varua ai kaoho ki te kahi ki ravaa i te kahi
ana u’i au ku ravaa a taaku oru i te po ku ravaa a te kahi
kutaia a au i te puaa ku ravaa a te kahi
ana motu ro te ta’ura he motu te hau kahi
ana ta’e motu te ta’ura ina eko motu te hau kahi
tooku hugavai ana oho ki te kahi hi e ma’u i te ma’ea hitikakarega te igoa
ana ma’u i te ma’ea ina eko kore te kahi
ana ta’e ma’u eko ravaa i te kahi
tooku tupuna etahi ma’ea ko te takapau hakareva ateka te igoa iroto i te oone
ana haga ki te ika hahave he mataki mai i te ma’ea he huri i te aro aruga
he oho mai te ika kiuta he hakapae
he hahave no te ika mo rere mai kiuta
ki i te ika iuta he huri hakaoa i te aro o tou ma’ea era araro he tanu
he oti te ika inaeko rere hakaou mai
etahi raa he iri matou ko ko a’tepano ki hare o’viki ki te humara hao
he ki mai a’tepano
ka oho katua mai te kio’e mo ta’o iraro i te umu mo kai
he oho he tua mai erua te agahuru etoru te agahuru te kio’e i ravaa mai
he to’o mai he rara he hakate’ete’e i te kokoma he hoa te kokoma
kioti te hakate’ete’e he ha’i ha’i rito maika he ha’i erima katahi poki
he ta’o
ki maoa he to’o mai he kai
katahi poki etahi aana ha’i’ karua poki etahi hoki aana ha’i
ana toe te toega he ma’u mai kiroto ki te hare mo te hora ki hauru
he kai he hakamao
i te nohoga tuai era a ina he puaa ina he mamoe o te pito o te henua
oira he huru o tomatou tupuna he kai i te kio’e
ki ai te poki mama’e he ka i te umu
i hakatano te roa o te poki mo ta’o iraro i te umu mo hakapaahia
iraro he ma’ea vera iruga i te ma’ea he toro maika iruga i te toro maika he ma’uku iruga i te ma’uku he moega
he poki he moe iraro i te umu kiruga ki te moega
hepu’a i te nua o hahau
he noho iroto i te umu he tehe te paahia
kioti te noho he ea mai te poki mama’e he haere
ku oti a te mama’e
ana tagata haoa toona gagata tuai era a he to’o mai i te kaha he huri i te vai kiroto he tunu i te ma’ea ka vera ro he to’o mai he haha’o kiroto ki te kaha mo hakaoera o te vai
ki vera te vai he haha’o i te haoa kiroto ki te maahu
kioti he to’o mai he hakahopu he ma’u he hakamoe
he motu te haoa ina kai mate
he oho te matu’a o te haoa he haka uga ki te maori ko marioaoa
he ki mai ko marioaoa
ka hoki ka tunu te ma’ea mo hakahopu o te haoa
he oho mai marioaoa hevere i te mahute o te haoa he u’i he hakahopu mo to’o mai i te tu’uria mata mai roto i te haoa
he tata ka maitaki ro he to’o mai i te ivi ivi o te gatu o te ivi heheu ivi reherehe mo rivariva ana kaui hai uaua o te kioe
he ki marioaoa ki te hoa ika
he me’e o vaai hia ki te tahi maori
maaku ana e hoki mai e u’i
ana ika pu more o te kopu ku momore ana te kokoma
e rivariva no i a’marioaoa ana to’o mai i te kokoma mai roto mai te manava ana hakapiripiri te tahi potupotu o te kokoma ana kaui hai uaua o te kioe hai ivi o te gatu o te ivi hehe’u
eko rivariva te potu rikiriki o te kokoma ana kaui
ana potu rivariva no ka kaui hai uaua kioe
he hakahopu he rere i te haoa
etoru raa ana mataki hakaou
he to’o mai i te uhi he ta’o he ootu te umu he maoa
he to’o mai i te uhi etahi e marioaoa ana he hagai hai uhi ki te tagata haoa
he kai
he ui marioaoa
ka hakarogo ana topa ana oho ki tou kona kaui atu era e au
he ki mai te tagata haoa
ku topa rivariva ana tou uhi nei
he ki marioaoa
he riva koe
he oti he ea he hakaaroha marioaoa he hoki ki toona hare
i te toru o te raa ana mataki hakaou
koro riva ro eko hoki hakaou mai marioaoa
ka kau atu te maori ika o niru te maori rivariva ko marioaoa te igoa
ana moe te tagata papaku iroto i te hare he oho mai te ivi atua gavovo araaru varua
he u’i i te mama’e he tikea i te mama’e oruga o te hakari
ta’e he mama’e he hahati e te varua
he ki te ivi atua ki te poki ki te vi’e
ta’e he mama’e te me’e nei he akuaku
anira au ka haki mai i te ahiahi e to’o mai te kupega e pu’a kiruga ki te hare
ananake te kona ana viri haikupega ka hiohio ro ai korua kaea ro kihaho
ihaho korua ana noho ka hakarere no i te mama’e iroto i te hare
e to’o mai korua i te hukahuka mo ni’o mo tunu i te akuaku ana ravaa e au
he hoki te ivi atua ki too na hare he noho he hakaahiahi
i te ahiahi ata he hoki mai he uru kiroto ki te hare te ivi atua
eko hini te nohoga he u’i atu he tata mai te akuaku he uru mai te akuaku ki te mama’e
he teki atu te ivi atua he aaru hiohio he neke te eve a te haha he ragi te reo ahao
e haho e ka tutu te ahi e hororou te ahi ka ni’o rakerake
ku hiohio ana e aaru era te ivi atua i toona rima
he hetu te ahi
he ma’u he hakauru kiroto ki te ahi
he auau te reo o te aku aku he tagi
he pu’a ananake te tagata i te ahi kiruga ki te akuaku
ai te ivi atua e pu’a rua mai era te rima ki te tagata
ana mate he mate
he hakarere
he riva te tagata mama’e
te me’e he paina o te poki mo te matu’a tamaaroa mo te matu’a tamahahine
he to’o mai te ika te koreha te kahi te pe’i te ura
he puhi te umu
he vaai te hope ki te tagata aga o te pa’ina
he hakatu’u te tama o te paina he kaukau
he pu’o hai mahute ahaho ka vari ro ki tu’a ki mu’a ananake kona ana pu’o hai mahute
e aga ke ro te tama o te ariga o te puoko
maori ke mo aga mai i te ariga
he oti te paina he oti tako’a mai te ariga
he haha’u te rauoho kiruga ki te puoko hai huhuru moa te hihi hai huhuru moa te verevere o te ariga hai huhuru moa
he oti he hakauru te ariga
he oho he tupa i te paina
ki tupuaki ki te ahu ana keri te rua mo hakatu’u o te paina
erua maroa te parera o te rua keri era
he here te ta’ura ki te gao o te paina he haro te ta’ura he hakatu’u te paina
he u’imai te kio mo here o te ta’ura o te paina
eha ta’ura amu’a atu’a a te mata’u a te maui
eha kio
kioti te hakatu’u iganira apo te gogoro
he here i te moa mo te paina
he oho mai te riu te ate atua te ei te ate manara mate te koro hakaopo te koro vaiarega
ananake mata he ahotahi mai
he kai i te kai
he oho te hoa paina he vaai i te kai ki te tagata
i te uhi i te maika i te toa i te kumara ananake te ika ohaho te tai
he ako mai he po he otea haka ou
eko ha’uru te tagata ako riu ako ate atua akoei ako koro ako vaiarega
eha raa o te reka o te pa’ina
te poki atariki i hakatu’u ai i te paina mo toona matu’a mo koro mo te matu’a tamaaroa
moona te paina i o ai
he ea hakaou niai te rua poki he o i te paina mo nua mo te matu’a tamahahine
e uru ro te poki hoa pa’ina atu’a o te paina ana mataki mai
ku hakarere ana te haha mo uru kiroto mo eke mo iri aruga o te kaukau
he ea kiruga he oga mai aroto a te haha o te paina
he ragimai mo toona repahoa mo avaai i te moa hakakio ki aia
e ragi mai era ana vaai ki te hakakio o te oge o te tau’a o te tagata kai tiga’iga’i
ko tagi koia e ragi mai era koekieki koia e ragi mai era e ohu mai era mairoto mai te haha o te paina
he oho mai tou kope era repahoa era maana e to’o tou moa hakakio era
i te mata amu’a a toraua me’eaga he gogoro moa mo te hugavai
he o te hunoga i te gogoro mo toona hugavai
te me’e ra’e mo aga o te gogoro he ka i te umu parehaoga e te hunoga mo toona hugavai
he to’o mai i te moa he hoa he ta’o kiraro ki te umu i te uhi tako’a
ki ootu he maoa he tari ki te hare o te hugavai
he to’o mai e te hugavai he avai ki toona ta’ina mo te ta’ina e kai te umu parehaoga
koia te motuha o te gogoro
ana ai te vi’e mo te vi’e e to’o te gogoro mo taana vi’e
ana kore taana vi’e mo te tumu mo te repahoa
kioti te umu parehaoga he oho te hunoga ki te moa aruaru mai mo te gogoro
ki tu’u mai te moa he tapa etoru terau te moa
he tu’u mai te hakahua o te gogoro erima te kauatu taana moa
he oho mai te ta’ina he ha’i mai i te moa kara te tahi ta’ina ke ke tako’a
ki here te moa gogoro ai ka ha’imai
he veo erua akauve he here etahi ta ‘ura kiruga ki te akauve
kioti te here te ta’ura he to’o mai i te moa he here i te hau kiruga ki te va’e o te moa hai hau kakaka he to’o mai he here kiruga ki te ta’ura
he hakatopa ke te moa kara ana here etahi oona ta’ura
he oho mai te motuha o te gogoro erua te popo o te kai mo te tagata aana i o i te gogoro maana e to’o e kai i te umu mo tuha maana e vaai ki te hakahua o te gogoro
kioti mai te ta’ina te ha’i mai aika tuha te gogoro
he oho mai te te hugavai he to’o i te moa kai gogoro he avai ki te ta’ina ki te ta’ina ke ke
ina etahi ta’ina mo toe ana avai i te moa kai gogoro
hehere i te moa he tuha he ma’u te tuitui he avai ki te ta’ina
koia te niotohu o te gogoro
maana eragi ki taana vi’e mo taana vi’e e vaai ki toona ta’ina
i araua ana noho te moa o te gogoro
he maoa mai te hunoga i te umu takapu he avai ki toona hugavai
he oho te hugavai he kai i te umu takapu
te me’e he ei he tai rakerake mo hakeme’eme’e mo hakariri mo hakae’ete o te manava
erna tagata he tatake he tu’u ki te vanaga rakerake he kakai te tau’a
he rakerake atu te manava o te rua kope he ragi mai i te vanaga rakerake
he ke te ure
ku kava a te manava he ragi mai
ku mao a he ei au i te ei mo ou
he hakahoki mai te rua kope
kumao a ei ro atu hoki au moou ana ra’e mai koe ki au
he oho te tagata aana te ei he ka i te umu he ta’o i te kumara i te moa
ki ootu te umu he maoa he ma’u ki te tagata i haga e ia hehakauru kiroto ki te hare he ki
kitaaku ei ako koe
he oho te tagata ia’ia te parehaoga he to’o mai i te vi’e i te tagata mo katikati i te ei he avai i te umu
he tu’u mai te tagata te vi’e he popo mai kiroto ki te hare he kati kati
kioti te katikati he oho te ei he topa
eatahi paiga etahi kauga o te ihi etahi kauga o te pere
i te tahi paiga peira
he iho mo mu‘a
he pere mo tu’a
he hatu mo mu’a o te ihi te moko miro te moai miro i te rima
he va’e mo tu’a o te ihi
he keri te rua mo te va’e
kioti te keri i te rua hehakapu etahi pu ira ro i te rua mo hahao o te haha kiraro
he to’o i te keho he hakatopa kiraro ki te pu kiruga ki te kaha mo hakahetu hai va’e
ku ta a te hakari o te ihi o te pere o te hatu o te va’e hai garahu hai ki’ea hai pua hai vaivai paragia ke te tagata mo ta hai garahu hai marikuru hoki mo haka tutuhi o te hakari
te hare mo ako o te ei hare koro
he ako mai te ei ra’e etahi paiga
kioti te ako he ako hakaou mai te rua paiga
he topa taana tai he pu’a mai i te tai o te ei ra’e
e ako no mai te ei ka  otea ro he marere he oho ki te hare
i te porua raa ka hoki hakaou mai i te ahiahi ka ako hakaou ararua ei
me’e hakake te ha’u o te gagata tuai
he ha’u maroki huhuru u u u uri te te te tea me me me mea pi pi pi pi mo pu’a o te gagata o te ga vi’e ote ga poki hako riu hoko ate hoko pa’ina
mo pu’a o te tagata tapamanu
he ha’u pige’i he ha’u vaero hoki mo koa o te ao ote matato’a o te tau’a o te manu i orogo
he ha’u pouo o te vi’e mo te ate mo te ei mo te koro mo te ate atua mo te koro hakaopo mo te koro vaiarega mo te kauga mo hiki
he ha’u migoi te me’e pu’a ana tuku te turi kiraro o te vi’e ihi o te tagata pere
he ha’u te keteke mo mu’a te vaeo mo tu’a te teketeke
te ha’u teketeke ana pu’a ana rakerake te tau’a
he huri i te ha’u he rori te teketeke o te ha’u amu’a
ku agiagi a e te rua tagata ku rakerake a te tau’a
he oho he hakauma i te tau’e ki toona paiga
otooku tupuna kere muti i vanaga mai
he oho mai te tagata honui he mata’u he vae i te tugutugu mo tau i te tau’a tautaga he haka maa mo te taua mata
he tau hai tari toa hai tari hikikive
he hakamaa mo tau o te o te tau’a mata he hakamaa i te karoga
ki maa i te karoga i te tari heto’o mai te kohau kohau hauhaukohau toromiro kohau mahute hetutu hai ahi i te potu o te kohau
kioti te tutu he varuvaru i te potu o te kohau mo hakaka’ika’i mo hakatepe
kioti te hakatepe i te kohau he ivi i te rua o te raa he iri ki tau’a tautaga he tau
ki maa i te tauhaga i te karoga i te kohau he hoki mai he pa’o i te kohau mo te mata
he haha’u i te mata kiruga ki te kohau
he irimai te tupahotu he iri tako’a atu te miru mo toraua o te mata
he piri i je va’e o je tahiri
erna kauga etahi o tupahotu etahi o miru
etahi mata’u o te pa’iga o tupahotu etahi mata’u o te pa’ga o miru
hetau a’miru a’tupahotu
he motu te haoa he  motu te haoa o’miru a’tupahotu he motu hoki o‘tupahotu i a’miru
he tupatupa te ika he hoki ki toraua aro
he tu’u te rara ki te ika he rara 
he u’i i te kona rakerake he hakahopu i te hugahuga i te i te ria o te mata
haoa mo riva ka riva
haoa mo ta’e riva ina eko riva
eko hokihaka’ou ki te mata vero
ananake te raa e tau era te tau’a
te me’e he totohu koro oho te poki ki te tau’a tau
he totohu te matu’a i taana poki o motu i te mata iroto i te tau’a tau
ina eko uru te tagata honui ki te tau’a tautaga
e ui ro mai e te tahi tagata honui o te rua pa’ina ana o’o te tagata honui kiroto ki te tau’a tautaga e ragi ro mo hakanoho ina eko uru kiroto ki te tau’a
mo totohu he to’o mai te matu’a i te moa tea he ta’o kiraro ki te umu
umu itiiti mo te poki hoko tahi no ana kai
ki ootu te umu he maoa mai e te matu’a he apa mai kiroto ki te kete he ma’u mai he hakauru kiroto ki te hare
he ragi mai te matu’a ki taana poki
koho mai ka to’o atu te kai mo hatu o mahaki
ina eko ha’hou te poki i te po e ava no
ki hinihini te moega o te matu’a he ara he ui mai ki taana poki
he koe
he o atu te poki
fau
eko hakarere te ui mai o te matu’a ka otea ro taana poki
ana ta’e ha’uru taana poki ku hakarogo a te poki ki te vanaga o te matu’a ku mate a te ika i taana poki
ana ha’uru taana poki ku hoa a e te varua
ana ta’e ha’uru e oho a ki te tau’a he mate te ika koia te to’a ko te kope iaia te ika i mate ai
etahi tagata rakerake etahi tagata rivariva
te tagata rakerake tagata tugutugu te tagata rivariva he korohua hinatea
he oho mai te tagata tugutugu he hikohiko i te nua i te kai i te tahi hoki me’e
he aanu i te ariga he to’o mai i te kai he mimi
kioti te mimi he to’o mai he vaai he kiki te korohua
kakai
he u’i te korohua hinatea ku mimi a te kai ka vaai mai era
ina eko kai
ananake te raa ana mimi i taana kai
he to’o mai te korohua i te moa etahi he keri i te rua he tanu i te moa kiraro ki te rua he haka oga i te puoko o te moa
ku tanu a te hakari o te moa hai oone
ina eko hakapapaka kiruga he puoko no mo hakaoga o te moa
he ki te korohua
me’e kikino ho koe e repa e
eko hini te nohoga he mate tou kope era
te me’e he to’a he tagata aana itiagi i te matu’a i te ta’ina i te vi’e i te repahoa o te tahi tagata
ana mate tou era he ati te kopeka o te ika ki te to’a mo ravaa
ana ta’e ravaa te to’a e te poki mo te makupuna e ati i te to’a o toona tupuna
ki ravaa mai te to’a ku koa a he tiagi i te to’a
ana kai te to’a i toona tupuna he kai tako’a te makupuna i te toa
ina eko ati hakaou te kopeka
ku oti a
ka mate te ika o te to’a kamate tako’a to te to’a ika
etahi tagata ko ure o’hey toona igoa he oho ki mahatua ki te pito nanagi o te poki poreko iho i ana omu iroto i te ana
he tu’u a’ure o’hey he nanagi i te pito o te poki
he tu’u atu te tau’a te paoa
he pu’a i te ta’ura ki te gao o te tagata ko ure o’hey he totoi
he oho e te a’ure o’hey he tu’u ki haga tetega
he tigai i a’ure o’hey he pu’a hai rau toa he rara
he ootu te raraaga
he varuvaru he maitaki te oone rara era he puhi i te umu he ta’o
he oho tako’a tooku tupuna matu’a o tooku matu’a poreko ko aro imuri te igoa te poki tamahahine ko veri amo tooku matu’a poreko ko veri u’itea i u’i ai i tou ika era ko ure o’hey
e te nuahine matu’a atotoru raua i tatagi ai mai ana omu ki hagatetega
atotoru rau i u’i atu ai i te tiagi haga i te a’ure o’hey he ta’ina o aro imuri
ki tao he hoki raua ki toraua hare
tooku matu’a i vanaga mai
i te tatu‘a he tiga’i i te tagata heto’o mai he pa’opa’o he horehore hetuhaa he vaai ki te tagata
he naa kiroto ki te ha’iga mo hakare’ere’e mo kai
he kai
ina he ahi oira i ta’o ai peira
o tooku hugavai te hati rega ivagaga mai te pa’ega o hoga pa’ega kai tagata
e unu ro i te toto e hakatikea ro i te unuga i te toto tagata
pa’ena hiohio mo te tau’a
ki tu’u te ao ki te tahi mata hetere te miru he piko iroto i te ana kukio a
ki ea te ahirega he ea hakaou mai mai te pikoga he ea hakaou mai ki te tagata kai ki te toto unu ki te hare tutututu o te mata rua aro
penei te vanaga o te tagata o te mata amu’a
etoru no ika rivariva he pu’o nua he kai tuta’e he hou oone
te kona rivariva o te pu’o nua mo kai
he uho eve katahi he reke karua
penei i vanaga mai ai too ku hugavai ko eva uka hey hare unu puoko to marama hate kai tagata
he to’o mai i te puoko papakie piro he uutu ki te vai he to’o mai heunu i te vai
ananake te mata ana hakauga etahi tagata etahi tagata katahi mata mo oho ki moto nui mo oho mo tiaki ki te mamari ra’e ana nene’i e te manu tara
i a hora iti ana oho kite motu ana tiaki
ki ravaa te mamari e te mata o’tupahotu he topa te ao ki a tupahotu
ki ravaa te mamari e te tagata tiaki he ragi mai a orogo ki te tagata i orogo oona te manu
kavaru te puoko
he varu te puoko te ihi te vekeveke te kauva’e o te vere
he rere mai te taijata ohaho o te motu koia ko te mamari iroto i te kaha he ma’u mai he avai ki te tagata hoa manu
he to’o mai te tagata manu he hakaepa
he hoko he hakaku he tagi mo toona matu’a tamaaroa tamahahine i mate mo te ta’ina tamaaroa tamahahine i mate mote matu’a ke ke i mate
mo ira ka hakaku era ki toona ga matu’a kai tikea tou manu era oira etagi era
he topa te ao ki te mata o tupahotu
etahi tagata he moe ki te vi’e o tupahotu
te tagata kenu o miru
he ki taana vi’e mo avai i te ao miro ki a tupahotu
he to’o mai taana kenu he avai te ao ki te mata o tupahotu
ana etahi mata i aia te ao te tagata e ma’u ro a i te ao i te rima
etahi ao nuinui
ana avai te ao nuinui ki te tahi mata kumaa a te tahi mata i aia te ao
ana topa te ao ki te mata o te hoa manu he koa te tagata he oho mai mataveri ki vinapu ki akahaga ki hagatetega ki papahakaheruru ki orohie ki haganui ki te hakarava ki potu teragi ki mahatua ki taharoa ki haga hoonu ki aahua ki anakena ki te akahue ki haga otea ki vaimata ki ahu tepau ki puku taka’ure ki tahai ki hagaroa ki haga piko ki mataveri
e koa era te ao ananake te raa
te paoa he kimi i te ana mo tiga’i i te tagata o te tahi mata
he veti no te me’e mo ta’e tiga’i
ananake mata e tiga’i era e kini ro te kona piko e oho ro ki te hare vanaga ki te kona ana pipiko e hakarogo
ana vanaga he ravaa e te paoa heto’o mai he tiga’iga’i
ana ika kopeka he to’o mai mo kai
ana ika ta’e kopeka ina eko kai
he pihi te ta’u he oti te ao he oti te tiga’i
te pa’ena o mokoma’e pa’ega pikopoko’o
mai roto mai te hare e hoano i te pakiroki ki te tau’a ana tu’umai e te ure o mokoma’e
ina eko piko te tagata i te hare o mokoma’e hare rakerake hare piko poko’o
e mataku ro i te paoa ana tu’u mai ki toraua hare
he to’o mai he hakaea i te pakiroki kite paoa mo tiagi mo kai e te paoa
te me’e he paoa he tagata e ma’uro a i te rima i te paoa mo tiagi o te tagata
te tahi me’e ma’u he ta’ura mo pu’a o te tagata mo totoi mo oho ki te kona mo ta’o mo opoopo
he mate te ika i uta i te tauhaga o te tau’a
he motu i te mata te tagata he mate he higa kiraro
he oho atu te tau’a hoa ika he to’o mai he tupa iruga i te rago he ma’u he oho he tu’u ki toona ahu he muraki
he oho te hoa ika he tatagi he ki ki te timo ka mo oho mai mo totohu mo horou mo mate mai horou o te ika o te rua pa’iga
he oho mai te timo he haka moe i te ika iruga i te ahu he totohu atu
e ure mata mo matee e horou koe te mate mai anira e ure rakerake mo mate e
he ohote rima he to’o mai i te ika mate he huri mo horourou te mate oira e hakagae’ie’i era
i te rima te rapa ika
e ta ro a te ariga o te timo o te rapa ika hai pua hai garahu
ai ka hakarogo no mai te hoa ika ai ka tata gi no mai i te reo nuinui o te timo e ako mai era mo te ika
oira te hoa ika e tatagi era
ka otea te timo ka otea hoki te tatagi ika o te hoa ika
ki mate mai te ika o te rua tau’a te hoa ika ana puhi i te umu he ta’o te moa te uhi te kumara te ika te kahi he ta’o kiraro ki te umu he ootu he maoa he tari ki te timo o te ika i aia te totohu mo mate mai o te ika o te rua tau’a
ana mate te tagata te matu’a he hohora te moega
mo roto de te kahu mahute mo haho te moega gaatu
he viri te moega kiruga ki te papaku hehere a te potu a te rua potu a vaega hoki
he to’o mai he hata iruga i te rago
he noho etoru ta’u
he oho mai te hoa papaku he to’o i te ivi iroto ite mahute kiroto ki te ipu hema’u he turu ki haho ki te tai kiroto ki te roto he to’o he tata i te iviiroto i te roto he maitaki hetauaki he pakapaka he gi’igi’i
herunu haaou he popo kiroto ki te kaha he ma’u heriri he tu’u kiruga ki te ahu
he mataki te haha o te avaga
ku haaki ana ki te poki atariki e te matu’a oira i maa ai i te haha o te avaga
he to’o mai i te haha ipu ivi o te matu’a he haha’o he hakarere
he tagi te tagina haga mauga o te poki he puru hakaou i te haha o te avaga
etahi tagata etahi vi’e i tahai toraua nohoga ararua
te tagata o tupahotu te vi’e o miru
he poreporeko te ga poki i tahai henunui he korokorohua he mate tou tagata era o tupahotu i tahai
he tehe mai te ta’ina mai hotuiti te ga poki hoki o tou gagata era ta’ina era o tou tagata mate era i tahai
he tu’u ki tahai he tatagi
ki te ga poki o tou tagata mate era he ki ki te ga poki
he to’o matou i a koro he oho ki te ahu ki togariki
he ki mai te ga poki o tou matu’a mate era
ina korua eko to’o vave eko to’o vave i a koro ka hakarere no mai i a koro a nei etoru ta’u ai korua ka to’o iho i a koro ki tokorua ka’iga
ko tagi koia e  ki era tou ga poki era o te ki mai e tou gaio era
he ki te ta’ina
ku mao a kanoho korua ko koro e hoki ro matou ka muraki i te papaku i togariki
he mate te kenu o te vi’e he tagi te vi’e te poki te ta’ina o te vi’e te ta’ina o te kenu te matu’a ke ke ke ke
he mana’u te mana’u o te ga poki mo aga i te mo’ai mo ariga ora o toraua ma  tu’a
he ki te ga poki ki a nua ki te matu’a tamahahine
pehe koe nua e
ki aga te ariga ora mo tomatou korohua
he ki a’nua
ku mao a
he hoa te hope ki te tagata mo aga o te mo’ai ki te tagata mo keukeu o te ika o te ura o te koreha o te kahi
he oho mai te tagata keukeu te tagata aga mo’ai he tari te kai te ura te ika te koreha te toa ananake te kai
he aga te mo’ai ariga ora o te matu’a
e tahu no a i te kai ki te tagata aga o te mo’ai ki te tagata keukeu ika
ananake te raa mo keukeu e to’o mai i te ika mo te maori e aga te mo’ai
he tu’u ki te raa i oti ai te mo’ai
he puhi te umu nuinui he ootu he tari ki te tagata aga mo’ai
he ragi ki te tagata he oho mai he ketu he hakatu’u i te mo’ai
he tu’u te mo’ai he rotu hetatagi he teretere te vi’e matu’a o te ga poki ko tagi koia mo taana kenu e hakaku ana i ite papaku
te ariga ora ko taana kenu ana haga mo ma’u kiruga ki te ahu he totoi he turu kiruga ki te ahu he hakatu’u iruga i te ahu he hakatu’u mo ariga ora o te vi’e o te ga poki
ana haga mo hakarere no i orohie ira ana ana hakarere ira ana ana noho ana tag i te ariga ora o te kenu o te matu’a
ana ma’u ki te ahu he haka popoko te mata pahe papaku mata era
ana ta’e ma’u ki te ahu ina eko hakapopoko i te mata
ta’e he ahu orohie mo hakapopoko haga i te mata
peira a ana hakatu’u mo ariga ora
ana mate te ariki he ma’u hemuraki iroto i te avaga
ki pakapaka te papaku iroto i te ahu he oho mai te tahi ariki
e piko te ohoga mai o tikea e te tagata
he oho mai hemataki i te avaga he to’o mai i te puoko o te papaku he ma’u ki te hare
ki tu’u ki te hare he motu iruga i te puoko hai kahi hai ika hoki
ina eko motu te tahi me’e ke
he oti te me’e mo motu o te puoko ariki
te puoko ariki mo te moa mo topa o te piere
ana tagata moa kore he nono’i ki te tagata puoko ariki
ana tagata rioa ka avai mai
ana tagata ta’e rioa ina eko avai mai i te puoko
kito’o mai i te puoko he hakarere iroto i te hare
he rei te moa i te uha he ne’ine’i te uha i te mamari he topa te maaga
he me’e te moa i topa ai o te puoko o te ariki
ki ne’ine’i te uha i te mamari he na’a e te tagata hoa moa i te puoko ariki o papaku te uha
he u’i te tagata hoa moa he hakamoe te uha i te mamari he punua te uha he hakatari te maaga
ki nuinui te maaga he to’o hakaou mai i te puoko ariti mai te kona na’a
he hakarere hakaou iroto i te hare mo te moa mo re’i hakaou i te uha
ana mate te papaku he to’o mai te tagata hoa papaku he hakauru i te kahu
he ra’e ana hakauru ki te matega
ki mate he pure te tagata hoa papaku
kioti te pure he tuta i te hakapura ki te puoko o te papaku
etahi tagata mo ara mo tiaki i te papaku i te po etahi raa etahi po
ki a tu’u ki te hora mate ana ma’u mai ki nu’a ki te hare pure
he ra’e ana haaki ki a’pakarati ai ka ma’u mai i te papaku kihaho o te hare pure
ki tu’u mai ki nu’a ki te hare pure he ea a’pakarati mai roto i te hare pure he ea he pure i te pure o te papaku kioti te pure ihaho i te hare pure he tupa i te papaku kiroto ki te hare pure
ki o’o kiroto hehakapura i te mori eha mori erna mo te puoko erna mo te va’e
he peka mo vaega o te puoko
kioti he pure i te pure korone erna paega o te korone o te korone
etoru paega i te turuga ana hakamao
etahi poki mo ma’u i te vai etahi poki mo amo i te peka
ki ea te papaku mai roto mai te hare pure te tahi himene te tahi mo pure mo hakamao i te korone
ki tu’u ki te menema he hakarere i te papaku kiraro mai te rima he pure a’pakarati i te pure
kioti te pure he to’o mai i te vai he hoa aruga a te avahata he hoa tako’a araro a te rua
kioti he to’o mai he hakatopa kiraro ki te rua i te papaku
ki hakatopa kiraro ki te rua he to’o mai te tagata i te vai he hoa araro a te rua
he ruru ananake te tagata te vie te poki te tagata te korohua te mahine
kioti te ruru he to’o mai i te ope he hoa i te oone kiraro ki te rua mo pu’a mo hakatitika o te rua
kioti te tanu i te papaku he iri mai ki te hare
ki a tu’u ki te rua raa he oho ki te maamoe he tari mai
ki tu’u mai ki te hare o te tagata hoa papaka he amo te umu he keri he penapena he tutu
ki ootu te umu he uru he to’o mai i te rito he hahei kiraro ki te umu he to’o mai i te kumara he hoa kiraro ki te umu
mo ruga mo te kumara ana hakaeke atu te maamoe he pu’apu’a hai ma’ea kiruga ki te maamoe kiootu te maamoe te kumara kioti te ma’ea te pu’a he pu’a te taueve
kioti te taueve te pu’a he to’o mai i te ope he tanu i te umu
te tagata hoa papaku ima eko kai i te umu o te papaku
ana tagata he poki he matu’a oona te me’e i mate ina eko kai i te umu papaku
ana makupuna ka kai
ana ta’ina ka kai tako’a i te umu o te papaku
te tagata ke e kai no i te umu papaku
kiootu te umu o te vi’e o te tagata he maoa he apa he hue kiruga ki te heriki maitaki
he uga te rogo ki te ta gata hoa papaku mo oho mai
ki tu’u mai te tagata hoa papaku he tuhi i te umu ki te tagata hoa papaku ko te kai ko te money
te vi’e te poki te tagata te korohua te nuahine ana ha’i i te money ki te tagata hoa papaku
he to’o mai te tagata hoa papaku he haka takataka i te money
kioti te umu rikiriki o te tagata ke he tuha te papaku
he maoa mai te tagata hoa papaku i te umu mau o te papaku he tuha ki te kai o te papaku
te kai o te papaku
he ta ina he ta’ina keke he tumu he repahoa he ukahoa rima hakaturu ki a ia
te tagata hoa papaku he tuha i te pahu o te papaku i te rua o te papaku ki te tumu
koia te to’o o te pahu o te rua
ana toe te kai he uru e te tagata hoa papaku ki te ha’i o te papaku
te ha’i he tagata te me’e he ha’i papaku
ki a raua ana uru te papaku
ina eko uru ki te tagata kai tikea teariga e te tagata hoa papaku
te tagata hoa papaku umu ke taana umu mo kai umu takapu te igoa taana umu mo kai
inaeko ka te umu takapu iraro i te umu te papaku ikonuiana ka hai ma’ea ta’e ka kiraro ki te umu papaku
ana kai ia i te umu o te papaku ana ka hai ma’ea oraro o te umu papaku e mate ro
ana ta’e kai i te umu o te papaku e roaroa ro te hagu e korohua ro e tea ro te hina ana mate
ana mate te papaku he tapu te pera
he to’o mai i te mukomuko he hakatu’u mo agiagi e te tagata ina eko oho ki ira hahaki ruku ruku here i te koreha hi kau tuku tuku pahi i te po
ku maa a te tagata ana hakatu’a te mukomuko o te papaku ina eko oho ki ira
he oho ki te kona ta’e tapu o te pera ira ana rukuruku te tahi hoki ika no hi
ana tu’u te tagata ki te kona ku tapu a te pera e u’i no mai te tagata hoa pera ki tu’u tou tagata era
eko rehu ki tu’u ki taana o te papaku
he tapu iaia i te pera
he oho mai tou tagata era aana tou papaku ra’e era
he oho mai he ruku ruku i te ko’iro i te kona tapu era o te pera
e tou tagata muri era he ea mai te tau’a he tau he hoona o te hakaraaraa i te pera
e mate ro te ika
ana mate te ika o te paiga o te tagata muri he oho mai te tagata honui he ki
ina eko ati te kopeka o te ika ena kutano a
katahi he ea koe ki te kona tapu o te pera ki te ika hi imuri he ea mai te rua paiga he rukuruku i te kona tapu o te pera
ekoe he ea atu koe he tau i te taua kokoe te paiga i mate o te ika
kutano a i mate ena
e u’i o ati ro te kopeka o ea hakaou mai
he pera mo tooku matu’a toma aroa ararua matu’a ana mate
hetapu au i te pera mo tooku matu’a he hakatu’u tu’u te pipihoreko ananake te kona mou’i o te tagata o te vi’e o te poki tu tapu ana te pera
ina he umu mo ka ina he ahi mo ka ananake te kona e ma’a ta haga no te ga matu’a
ina he umu mo ka ina he ahi mo ka ananake te kona
e ma’a ta haga no te ga matu’a
he haaki ki toraua ga poki
e u’i korua o kokori ku tapu ana te pera eko ka te ahi eko ka te umu ananake te koga eko turu ki tai eko hi i te ika eko hahaki te vi‘i i te po i te ika i te tu’a migo
te tagata hoki eko hakagau i te ura i te koiro i te po
e ara no te tagata hoa pera e u’i no ki te vi’e umu ka turu ki tai hakarakerake i te pera o toona matu’a
oira e ara era te hoa pera e ma’u era i te kaurima he paoa mo pu’a o te tagata haere i te po
ana ta’e tikea te tagata e te hoa pera ku rivariva a
ana tikea he pu’apu’a hai paoa ka mate ro ai kahakarere no
he kimi hakaou ki te tahi kona ahi ka umu ka kokori o te ga poki
erna ta’u ana noho ana tapu i toona pera etoru ta’u eha ta’u
he huru rapanui
he tuki te ariki ko ga ara etoru vie i ahu te peu
he tupu te ga vie atotoru
vie he poreko te poki rae a ga ara o te ariki
he tehe mai te mukomuko te huhu ki te ariki poki a ga ara
he poreko te poki atotoru vie ko rokoroko he tau te igoa o tau poki era
tau ga poki rae era a ga ara me tae mana etahi no ariki mana ko rokoroko he tau
ana he tomo te niuhi ki uta he tute i te tagata
he tomo te pakia ki uta he tutute he kai i te tagata
he mataku te tagata he topa te moa tea ritorito o rokoroko he tau
he toru me mana o tau ariki era ko rokoroko he tau
he mataku te ariki a ga ara o te tagata ku pae ana i te niuhi pakia te kai
he to mai tau poki era i toke no mai i te po he oho mai he na i rano aroi i ruga i te mauga iti
i roto i te ana i na i tau ariki mana era ona te hau teatea
he ui a ga ara o te mukomuko kore etahi no ariki i tehe o te mukomuko ko rokoroko he tau ana
he hoki hakaou mai te ariki a ga ara he tigai ia rokoroko he tau
he tigai mate i mate era
kai hoki hakaou mai te niuhi te pakia ki te tagata kai
he garo takoa tau moa tea era ina rokoroko he tau te ariki
he ora te tagata te vie te poki
he oti te amu o te pakia o te niuhi
he iri mai tagaroa raua tona taina i te po he amo mai i te kupega viri mo te ika mo tuku i hagate
he tu i hagate he tuku he rava te ika he oho ki huareva ki akahaga
i ana vaero he tikera te uha etahi i ruga i te maea
he oho te rima he to mai i tau uha era mai ruga mai te tau he mau he oho he tu ki haga nui
ku moe ana tagaroa i tau uha era i ana vaero i moe ro ai
he mau he oho mai he tu ki haga nui te haga mouga
e uru vai i te ika
he tomo ararua ko te tagata taina ki uta he oho ki te vai magaro he hohapu
he to tagaroa he tigai ki tau uha era he umu he hakate i tau uha era i roto i te taheta he noho te kokoma te hatatu
he amo te ika etahi amo i kupega he oho he hoki ararua
he tu ki tu tapu a tagaroa
he noho
he turu te nuahine etahi mai te hakarava ki te vai utu mai haga nui mai raro mai te puna
i ka tu atu ko te poki e tagi no ana i roto te taheta tau poki era he tagi era mai roto mai te hatatu moa
he oho atu tau nuahine era he utu mai i tana vai irae he hoki mai he to tau poki era he hapai he iri he o ki roto ki te hare he tunu maea vera haka hopu i te poki hai vai vera he maitaki he hakamoe te nuahine he kimi te nuahine hai vie u he pava mo haka omoomo o tau poki era
he nape te igoa ko tu ki haka he vari te igoa o te poki era
he nape te igoa ko tu ki haka he vari te igoa o te poki era
he hagai he nuinui he noho i te hakarava
he ui ki te nuahine
he toku matua
he ki te nuahine
ina ou matua
he mou tau kope era
he tu hakaou tona he ui hakaou tau poki era
he toku matua
he ki tau nuahine era
ai te ragi e uri mai era
he noho he ki ki te tagata he ragi
ka aga te rago mo to i au mo oho kia tu
he aga te rago e te tagata
erua vie roau ia tu ki haka he vari ko te ga me rakerake aarapoto o raua a tu ki haka he vari te roau
he noho era he oti te rago
he tagi tu ki haka he vari mo tau nuahine hagai era ia ia
he tehe mai te tagata te vie he to ia tu ki haka he vari he oho kia tu ki tona kona he tupa he oho te rago e te tagata e te vie
he oho era tagata hoki mai te mamate
he oho era ko tagata ko ia he mamate era i te ara he oho era he mana o te ariki o tu ki haka he vari
he mana o te ariki o tu ki haka he vari
he tu kia pare ki tona kona he noho ia pare he ragi mai ki te ga me rakerake aarapotu
ka hoki te ga me rakerake aarapotu hakaoneone mata o tu ki haka he vari o te ariki
he ragi era te ariki a tu ki haka he vari ki tau ga me era aarapotu
he hoki te tagata ko hotu iti he noho te ariki tu ki haka he vari i tona kona e hoki te tagata o hotu iti ki toraua kona
he noho ararua ko te tura ko te haka papa
he haka papa mo noho i te hare o tu ko ihu
he tura mo turu ki te ika mo hura
he kotea he titi te ika kotea he mau mai mo tao e te tura mo haka uru kia tu ko ihu mo kai o te ariki mo inaki o te kumara o te uhi ananake te ra
o te haka papa ana vai i te kai kia tu ko ihu peira te tura o hotu matua te haka papa o hotu matua mo vai i te kai kia hotu matua
he hakauga mai a hotu matua e ono tagata i ruga i te oraora miro
he oho mai he rarama i te kona mo noho o te ariki
he ki mai hotu matua
e ui te kona riva riva oone mo noho o te ariki
he oho mai tau ga io era i ruga i te oraora miro
he tomo a te motu ki ga kope tutu vai a te toaga
he rere he oho mai he tomo ki te pu
he iri he oho he ea ki orogo
he oho mai orogo he tuu ki te kona ko ana marikuru
he tuu he puke i te uhi
he oti te puke i te uhi he uru i te uhi
he oti te uru he oho mai he rarama
he ui ki te rano he ki
ko te poko uri a haumaka
he oho mai he tuu ki te manavai he tuu ki hagavaka o tua poi
he oho mai ki oroi ki anavaero
he ui era ki rugavae ki haga tetega
he oho era a ono ga io ki haga ikiri ki vai moai ki haga mai hiku ki atama
he ui atama he ki
he niuhi tapa kai i motu motero hiva
he oho hakahou ki haga tuhata
he oho hakahou ki oone tea
he ki
ira i te kona mo te ariki mo noho
he ki mai tetahi ga io era
ina kona rakerake
matu ki kimi ki oho
he oho ki anahavea ki toga riki ki haga nui ki te hakarava ki potu te ragi te hukigaheru ki ana te ava nui ki ahu rikiriki ki kavakava kioe ki kiriroa ki te haha o te kauae ki mauga parehe ki vai mahaki ki kohau hati ki mahatua
he ui mai ki te oone o taharoa
he ki hakahou
ira ai te kona mo noho o te ariki
he ki
kona tae riva
he oho hakahou mai ki mauku roa ki garau hiva ki vai mageo ki hatu o puna ki haga o miti ki haga o honu ki haga ko uri ki punapau ki puna reretakea ki puga ahoa ki haga kihikihi
he tikea hakahou te oone o ovahe
he ki
i te kona mo te ariki
he ki hakahou mai tau tetahi ga io era
ina
he ui hakahou he vari he oho he tikea anakena he ki
inei te ariki ana noho kona rivariva
he tikea te honu i ruga i te oone he moe roa
he oho mai tau ga io era a ono he tuu ki tau honu era he aaru he pua mai te honu hai kapeu he mate etahi
he tupatupa he tere atu te honu he tupatupa mai i tau honu tagata
he oo ki roto ki te ana ki ihu arero te igoa o te ana
he hakamoe i roto i te ana
he noho e rima he tiaki katahi raa karua raa katoru raa
he gogorovaa tetahi ga io he ki
pehe korua ki oho ro tatou ka hakarere atu te mee na
he too mai i te pipihereko
he hakatuutuu i te haha o te ana
he ki te pipi hereko a ririma pipi hereko
ana ui mai te kope era ka rere te korua reo a ririma korua
ana ui hakahou mai ai te korua reo ka ki rua no
he hakarere he ea mai he oho roa avai tau ga io era
he tuu ki rapaga rei a ira a raparega a kuukuu a rigirigi a tavatava ahu atava
he oho he tuu ki mataveri
he piri hakahou mai etahi kope pirivaega no mai
he rite hakahou e ono
he iri he tuu ki tau uhi era
he ku roroa hakahou e te mauku ku riku ana ku tupu hakahou ana te mauku
he ki hakahou tau ga io era
kaiga kino kahukahu o he ra
he oho he tuu ki orogo he ui ko te vaka o hotu matua
erua vaka o tuu ko ihu te rua
he ui mai a hotu matua
pehea uta te kaiga ena
he ragi atu tau ga io era
kaiga kino kahukahu o he ra mai te unu mai te unu mai te vere mai te vere
he ragi hakahou mai hotu matua
kaiga kino hoki
tai papaku ka rivariva
tai ua ka okooko
he ki tetahi ga io era
mo he ra koe i ragi ai kia hotu matua oira ka ragi ro mai hotu matua i te vanaga rakerake mo tatou
he oho te vaka o hotu matua a te rara mataou he oho hoki te vaka o tuu ko ihu te rara maui
he oho mai te vaka ou hotu matua e
he tuu mai ki vai mahaki o haho he ui mai ki te vaka o tuu ko ihu ka tu ki veroga te toremo tupuaki ana mo tomo ki anakena
he ki mai te reo o hotu matua mai ruga mai toona vaka ki te vaka o tuu ko ihu
ka hakamau te konekone ka hakamau te konekone
he oho mai tau vaka era o hotu matua he tomo rae ki hiramoko
e tomo ana he poreko ro ana te poki ko tuu ma heke
he oho rua mai te vaka o tuu ko ihu he tomo rua a haga o hio
he poreko ko ava reipua tamahahine
he oho atu te rogo a hotu matua ki a tuu ko ihu mo nanagi o te pito mo hakahiti i te ata o te ariki o tuu maheke
he oho mai a tuu ko ihu
he hakahiti he oho mai i te ata o te ariki he tuu ki ruga ki te ariki ki a tuu maheke
he hahau i te pito
he oho mai te tagata he nanagi i te pito
he hoki tuu ko ihu he hahau i te pito o te ariki tama hahine ko ava reipua
he nanagi he oti
he tomo te tagata he rotu he noho
he tomo rua te tagata o hotu matua he noho i hira moko
he oho mai iruga i te vaka te tagata te moa te kuri te kekeipu te paihega te huri maika te mahute te hauhau te ti te toro miro te marikuru te makoi te naunau te ipu te uhi maika pukapuka maika korotea maika hihi maika onahoa maika pahu
ka rau ka rau te tagata te mahigo ku oho ro mai ai ki te kaiga i ruga i te vaka
ko oroi he piko mai i ruga i te vaka o tuu ko ihu i oho mai ai mai hiva mai marae rega
he piko mai oroi i raro i te vaka o tuu ko ihu
he oho mai tau vaka era he tomo ki uta ki haga o hio
he oho mai te tagata he marere
he oho ki uta i te po i piko mai nei oroi
he tomo rua ki uta he noho i uta nei
ku tomo takoa ana te vaka o hotu matua
he tomo ana he poreko ana ko tuu ma heke te poki i poreko a hotu matua i te kaiga nei ko te pito o te henua
he poreko rua hoki te poki a tuu ko ihu ariki tamahahine ko ava reipua te ariki a tuu ko ihu o toona vaka
he noho te tagata
he oho atu tuu ko ihu he hakahiti i te ata o te ariki o tuu ma heke
he oho a tuu ko ihu ki te pito nanagi o te ariki o tuu ma heke
he oti te nanagi e tuu ko ihu he hoki he nanagi i te pito o taana ariki tamahahine ko ava reipua
he oti te nanagi he rotu
he hue te tagata a hotu matua te tagata a tuu ko ihu
ai ka noho a oroi kai tikea
he porekoreko hakahou te poki o hotu matua he nunui
he turu te ga poki a hotu matua he hohopu i te kona ko roto kahi ira te kona hohopu o tau ga poki era a hotu matua
he tomo ki uta he momoe te ga poki
he vai i te tuaivi ki te ra he haka mahana i te tuaivi ki te raa
he noho era i te ra ananake
ka ui no mai a oroi
he tuu ki tetahi ra he oho mai a oroi he piko atu i uta
he hohopu no ana tau ga poki era a hotu matua e ono
he totomo ki uta mai te hopu haga
he vai i te tuaivi ki te raa
he hauru tau ga poki era ku garoa ana te mahana
ku rerehu ana i te vai kava oira i hauru ai
he oho atu oroi e too mai i te vaero ura he haka uru i roto ki te kauha
he kume mai i te kokoma ki haho o te ga poki
a ono ga poki he mamate
he po aika ui no mai hotu matua ki te maea o roto kani pahega poki ooga era
he oho mai hotu matua
he ui ika tuu atu nei
ku mamate ana tau ga poki era i haho te kokoma
ananake ga poki i haho te kokoma
he ui hotu matua a oroi tau aga era kokoma kumekume era ki haho
kai maa hotu matua ia oroi
he manau era hotu matua i hiva ana i marae rega a oroi ika ui atu hotu matua ko tau aga era kumekume kokoma era a oroi i hiva i marae rega
he ki hotu matua hokotahi no e ki era
tute nui no mai te taua ia koe e oroi e mai hiva mai te kaiga
he tagi mo taana ga poki ku mamate ana
he tere mai oroi he noho he piko i haga o honu
he tuu ki toona tau
he oho mai era te ariki ko hotu matua he rarama era
e ui era i te tagata i te hare koro i te paina i te hare hakama rogorogo i te hare hakama tau i te hare hakama kohau o te tagata mate i te hare hakama o te raga ki te hare kohau kiri tuku ki te atua kia rarai a hova
he ui mai era te mata o oroi ki te ariki kia hotu matua ka vari ro ahaha aro o te henua
he ui era hotu matua raua ko tuu ko ihu
he hiri oroi i te taura kumi mo te ika ko te ariki
he tuu ki tona ra he too a oroi he oho i te pu o te taura hiri era he haka pu i vaega o te ara he pua hai hatuoi mauku
he pu mai a hotu matua he ui oroi kia hotu matua
he ki oroi i roto ia ia ana
he mate koe ia au
he oho mai hotu matua
he tike ra e hotu matua tau me puapua era hai hatuoi mauku
ku maa ana te ariki a hotu matua he oho koroiti mai
he rei i te tapa o te taura a oroi i rei era
he ka riti e oroi i te taura ina kai hiohio te vae o hotu matua
he ki hoko tahino te ariki a hotu matua
he mate a koe ia au i tona raa
he oho hotu matua he tu ki ruahaua ki orohie
he ui ana i te tagata ki haga te tega he hoki mai
ku haka pu ana oroi i te taura mai roto mai toona hare ana i haka pu i oho ro mai ai te roaroa o te taura
he haka pu i te ara mo te ariki ko hotu matua
he pu hakahou mai o hotu matua
he tuu ki ruga ki tau taura era a oroi
he ui hotu matua i tau taura era
he oho te vae o hotu matua he eke he rei
he haro oroi he higa he haka higa hotu matua
he taliuti mai oroi he ea atu a hotu matua
he too mai ia oroi he tigai
he mate oroi he ariki oroi o hiva o marae rega
ko oroi he piko mai i ruga i te vaka o tuu ko ihu i oho mai ai mai hiva mai marae rega
he piko mai oroi i raro i te vaka o tuu ko ihu
he oho mai tau vaka era he tomo ki uta ki haga o hio
he oho mai te tagata he marere
he oho ki uta i te po i piko mai nei oroi
he tomo rua ki uta he noho i uta nei
ku tomo takoa ana te vaka o hotu matua
he tomo ana he poreko ana ko tuu ma heke te poki i poreko a hotu matua i te kaiga nei ko te pito o te henua
he poreko rua hoki te poki a tuu ko ihu ariki tamahahine ko ava reipua te ariki a tuu ko ihu o toona vaka
he noho te tagata
he oho atu tuu ko ihu he hakahiti i te ata o te ariki o tuu ma heke
he oho a tuu ko ihu ki te pito nanagi o te ariki o tuu ma heke
he oti te nanagi e tuu ko ihu he hoki he nanagi i te pito o taana ariki tamahahine ko ava reipua
he oti te nanagi he rotu
he hue te tagata a hotu matua te tagata a tuu ko ihu
ai ka noho a oroi kai tikea
he porekoreko hakahou te poki o hotu matua he nunui
he turu te ga poki a hotu matua he hohopu i te kona ko roto kahi ira te kona hohopu o tau ga poki era a hotu matua
he tomo ki uta he momoe te ga poki
he vai i te tuaivi ki te ra he haka mahana i te tuaivi ki te raa
he noho era i te ra ananake
ka ui no mai a oroi
he tuu ki tetahi ra he oho mai a oroi he piko atu i uta
he hohopu no ana tau ga poki era a hotu matua e ono
he totomo ki uta mai te hopu haga
he vai i te tuaivi ki te raa
he hauru tau ga poki era ku garoa ana te mahana
ku rerehu ana i te vai kava oira i hauru ai
he oho atu oroi e too mai i te vaero ura he haka uru i roto ki te kauha
he kume mai i te kokoma ki haho o te ga poki
a ono ga poki he mamate
he po aika ui no mai hotu matua ki te maea o roto kani pahega poki ooga era
he oho mai hotu matua
he ui ika tuu atu nei
ku mamate ana tau ga poki era i haho te kokoma
ananake ga poki i haho te kokoma
he ui hotu matua a oroi tau aga era kokoma kumekume era ki haho
kai maa hotu matua ia oroi
he manau era hotu matua i hiva ana i marae rega a oroi ika ui atu hotu matua ko tau aga era kumekume kokoma era a oroi i hiva i marae rega
he ki hotu matua hokotahi no e ki era
tute nui no mai te taua ia koe e oroi e mai hiva mai te kaiga
he tagi mo taana ga poki ku mamate ana
he tere mai oroi he noho he piko i haga o honu
he tuu ki toona tau
he oho mai era te ariki ko hotu matua he rarama era
e ui era i te tagata i te hare koro i te paina i te hare hakama rogorogo i te hare hakama tau i te hare hakama kohau o te tagata mate i te hare hakama o te raga ki te hare kohau kiri tuku ki te atua kia rarai a hova
he ui mai era te mata o oroi ki te ariki kia hotu matua ka vari ro ahaha aro o te henua
he ui era hotu matua raua ko tuu ko ihu
he hiri oroi i te taura kumi mo te ika ko te ariki
he tuu ki tona ra he too a oroi he oho i te pu o te taura hiri era he haka pu i vaega o te ara he pua hai hatuoi mauku
he pu mai a hotu matua he ui oroi kia hotu matua
he ki oroi i roto ia ia ana
he mate koe ia au
he oho mai hotu matua
he tike ra e hotu matua tau me puapua era hai hatuoi mauku
ku maa ana te ariki a hotu matua he oho koroiti mai
he rei i te tapa o te taura a oroi i rei era
he ka riti e oroi i te taura ina kai hiohio te vae o hotu matua
he ki hoko tahino te ariki a hotu matua
he mate a koe ia au i tona raa
he oho hotu matua he tu ki ruahaua ki orohie
he ui ana i te tagata ki haga te tega he hoki mai
ku haka pu ana oroi i te taura mai roto mai toona hare ana i haka pu i oho ro mai ai te roaroa o te taura
he haka pu i te ara mo te ariki ko hotu matua
he pu hakahou mai o hotu matua
he tuu ki ruga ki tau taura era a oroi
he ui hotu matua i tau taura era
he oho te vae o hotu matua he eke he rei
he haro oroi he higa he haka higa hotu matua
he taliuti mai oroi he ea atu a hotu matua
he too mai ia oroi he tigai
he mate oroi he ariki oroi o hiva o marae rega
erua kope o makita o rokeaua he oho he tu ki hotu iti he tu ki te hare o kaiga i haga nui
he uru ki roto ki te hare ararua kope he hakaaroha ki a kaiga
he hakaaroha mai kaiga ki a makita ki a rokeaua
he ragi kaiga
ka uru ki roto ki te hare
he uru makita rokeaua he noho
he momoe ararua ga io he hauru
he ka kaiga i te umu he tute mai i te moa he tigai he unu i te huhuru he rara he hakate i te kokoma he tata i te kokoma he hatui ki ruga ki te maea
he oho te maaga hagai a kaiga he mau i te kokoma ma makita ma rokeaua
he tuu ki roto ki te hare tau maaga hagai era
he vaai i te kokoma hatui ki a rokeaua
he ui mai rokeaua
he aha te mee na
he hakahoki te maaga hagai a kaiga
he kokoma moa
he ki mai rokeaua etahi tagata e hauru roa ana ko makita
he ki rokeaua
kaihaga maua mee tae kai kokoma moa maua mee kai kokoma tagata no maua
he to hakahou tau maaga hagai era a kaiga i tau hai kokoma moa era
he hoki he ki ki a kaiga
pe nei e ki mai era mee tae kai kokoma moa rauas
mee kai kokoma tagata no te e ki mai era ki a au
he ki kaiga
e ku mao a ka iri mahaki ka ragi ka iri mai
he iri tau maaga hagai era
he ea ki ruga he ragi
e maaga rakerake a kaiga e ka iri koe ka oho mai
he iri mai he piri he ki maaga rakerake a kaiga
ka po tahi raa i ragi hakariva ro mai
he tagi
ka moe mai te kaiga tutae teatea i te mahore aue te kaiga e ka moe mai raro te kaiga tutae teatea i te mahore
ko tagi ko ia
he tuturu he tuu ki mua ki te hare ki a kaiga
he oho mai kaiga he ki
ka moe koe ki raro
he moe kaiga poki
he too mai kaiga matua he tigai ia kaiga poki
he mate he too he oho he rata he maitaki he hakatee i te kokoma he hatui i te kokoma
he mau e tau maaga hagai era e kaiga he vaai i te kokoma tagata
he ui rokeaua
he hakaara rokeaua ia makita
ka ara koe ki te taua kokoma kai
he ara makita
he aha mee ena
he ki rokeaua
he kokoma tagata
he ea he ea makita he ihi i te hare atua
he iri he tere mai he mataku ku mate a te poki a kaiga
he ea takoa mai rokeaua e tere takoa mai
he tikea e kaiga e te hoa poki he ragi
he hoa korua i te umu hiva ia pepe te vaivai paragia rano aroi
he too kaiga i taana poki he hata i ruga i te rago e noho he ragi ki toona tagata
ka oho mai korua ki iri tatou ki te vaivai paragia too mai ki te tino mo te vaka too mai
he ki te tagata kia kaiga
matu ki iri
he iri mai ananake ko te tagata he tuu ki rano aroi he too i te vaivai paragia
he too i te tino mo te vaka
he amoamo
he hoki ananake ki mua ki te hare he tuku i te vaka i kumi te vaka e tarai i te tino he hakamoe te tino he hahau te miro o te vaka
he tuku he pae i kumi te vaka
he popo te tagata
he oho mai rokeaua ararua ko makita e opo
he tetere te tagata te vie te poki ki haho ki te motu
ku maa a te tagata o tuu i te vaka kumi o kaiga
ko tetere a anakena a kura a hago teo a vai mata a maitaki te moa a ohau a ahu te peu a motu tautara ahu kihi rau mea ahu moko piki ananake te ahu o tuu i oti tahi ro ai te tere ki te motu
he oho te vaka o kaiga he tuu ki te motu he mimiro kavarikarari he hoki te tuu ki te kauvae
he ragi kaiga
ko oho mai te tagata ki nei ki ui atu au
he oho mai te tagata he ui kaiga he ragi
ina ina
he ragi hakahou kaiga
e hia tagata toe
erua no toe
he ragi kaiga
ako raua a ararua ka oho ka uga mai
he oho te tagata he hakauga mai mai roto mai te ana o motu nui
he ui kaiga he tikea he ragi
ka mau mai na ko raua ararua
he oho mai a makita a rokeaua
he too mai ki ruga ki te vaka he too kaiga mo tigai
he ki
ina koe e ko tigai vave ia maua ki tikea mai a manavai mariri te kaiga hina turu i te maika
he ki kaiga
ka hahati te vaka matu
he oho te vaka he tuu ki te ihu
he tikea a manavai mariri
he tagi rokeaua
ka moe mae a manavai mariri te kaiga hina turu i te maika
he too mai kaiga he puapua hai paoa he mate
he oho te vaka he tomo ki haga nui
he noho he kai te tu umu he ootu te umu
he rara i te ika ko rokeaua
he oti te rara he hakatee te kokoma he hoa he uru i te umu he too mai te taueve
he tao ia rokeaua he ootu he maoa he tuhaa ki toona tagata o tupahotu ananake i kai ai i tuhahai ki toona tagata
he tau te taua a miru o te tupahotu ananake mata
he kio tupahotu he opo ki haho ki te motu ki marotiri he opo ki ana te ava nui
he oho te vaka ki te motu
he too mai i te tagata i te ga vie i te poki he tigaigai
he tari he oho mai mai haho mai te motu he tomo ki uta ki ana havea he tuha i te ika tagata ki te tagata
i te po rua o te raa he hoki hakahou he too mai i te tagata i te vie i te ga poki he tigaigai
he mau he oho mai ki ana havea he vaai ki te tagata i te ika tagata mate
he rotu he kai i te ika tagata
he hoki te taua ki ana te ava nui
he turu te tiamo i roto i te kupega
ko ia ko te hatu mata i roto i te kupega mo hoahoa ki te puoko o te tagata he mamate
he oti te hatu mata te hoki te tiamo ki ruga he too hakahou mai i te hatu mata ma po
he hakarivariva mo turu hakahou a po ki rolo ki te ana ki te tagata tigai
he hoki te taua ki ana havea ai ka hoki no te vaka ki te ika tagata i te motu
tae ko iti te tagata te vie te poki i te motu e too mai era ina he horau te oti mai
e toru ara o te vaka i te toohaga no mai ina he oti
he hoki te taua ki tua ki ana te ava nui
pe tau turuhaga ana o te tiamo e hoahoa era hai hatu mata
he mamate te tagata te vie te poki
e tagata verega kore a ka hoa mai ki haho ana tagata hiohio ka noho i roto i te ana
ana mee reherehe ka hoahoa ki haho he oti te tigaigai i te tagata i te vie i te poki ku oti a to haho
he toe etoru te agahuru no toe ku oti a to haho
he hoki mai te taua ki ana havea
he too mai i te tagata i ruga i te vaka he hakamaomao mai i te tagata o raro o te eve o te motu
etahi te agahuru no te mee toe
he oho mai a oho takatore mai toona hare he tuu ki ana havea i mana ki te hora o te vaka tomo mai i ruga te ika tagata
he hoahoa mai i te tagata mamate ki uta
he kiki te tagata o ruga o te vaka
ko haga maihi toke rau taau ika era
he nonoi oho taka tore
maaku te ika igoa rivariva ena ko haga maihi tokerau
he ragi mai poie
ma au ana o te ika igoa rivariva nei mo te topa o tea he oti
he rori te teketeke o te hau a mua he ea ki ruga
he hoki he iri a oho takatore
he ki te tagata ki a poie nuinui a tuki
ku roria te teketeke o te hau o oho takatore ku paea te taua ku rakerake a ia koe
he oho oho taketore he tuu ki toona hare he ki ki te vie
he tau vovo
he haka hoki te vie
kai kakarao koe e koro e i ki ro mai ai i tau vovo ki au
hoki o nei o tau vovo e noho nei koe i ui ro mai ai
o tai era tau vovo e noho nei raua ko taana kenu
e ki era te vie ki te kenu
he ki hakahou oho takatore
karagi koe ki tau vovo
he ragi te matua tamahahine ki taana poki
e vovo e ka iri mai koe ki ki atu tau tagata nei
he iri mai te poki he oho mai he tuu ki mua ki te hare
he ki te matua tamaaroa ki te poki
e vovo e e manau no a ho te hunoga ki toona mata o ga poki o hotu iti
he hakahoki te poki ki te matua
kai ka kara o koe e koro e i ui ro mai a koe ki a au
hoki e haaki ro mai te hunoga i te manau mo te mata o ga poki o hotu iti
he ki hakahou te matua tamaaroa ko oho takature
ka turu ka ki e manau ia ki te mata o ga poki o hotu iti
he taua te mee e ki era te mee e ki era te matua ki taana vovo mo ga poki o miru
he turu tau poki era
he hoki te taua ki haho ki te motu
etahi tagata ho nui o ruga o te motu ko kaiga te igoa
etahi hoki tagata ko vaha te igoa he matatoa o miru
e noho i haho i te motu etahi kona ana tiaki a kaiga etahi ana ki a vaha
ina he tagata toe ku oti a te vaai e vaha ki ruga ki te vaka ana te tigaiigai i te tagata e vaai era ki ruga ki te vaka
e tiaki ana vaha i te tagata o ruga o te motu
e tiaki ana hoki kaiga ia vaha o iri atu vaha ki ruga ki te motu o ruga he noho
he tuu ki toona raa he oho mai te poki a kaiga ko huri avai te igoa i te ahiahi po i oho mai ai tau poki era i kau mai ai
he tomo mai ki haho ki te motu o marotiri
he haka rogo mai kaiga ka ui vaha
ko ai koe
koau ko huri avai
he ki a vaha ki te poki
ko au ko te toa o huri avai
he tigai vaha i te poki a kaiga
tau poki era ku garoa a ana te igoa e kaiga o taana poki te kihaga o vaha
he too vaha i tau poki era he hoa ki haho ki te tai
he rere takoa a vaha he hakakau atu
he turu mai a kaiga mai ruga mai te motu he mau takoa i te kakau
he rere takoa he kau
he oho he tomo kaiga a revapu
he oho rae ki ainini
he noho ira
he kau atu a vaha raua ko te poki
he tomo a voro
he amo he iri he oho
he manau kaiga
a uta ho a vaha ana oho ro ana oho mai a nei he mate ia au ana oho a uta ekore ravaa mai
he noho kaiga
he ui ai vaha e oho no mai era e amo no mai era i te poki tigai era
a kaiga i ka ui atu
ka huri mai ka turu mai
he manau kaiga
he mate koe ia au
he oho mai a vaha he tuu mai ki tupuaki ki a kaiga
he ui
ko ai koe
he ki mai a vaha
ko vaha ko te toa o huri avai
he ki kaiga
e ko kaiga ko te toa o vaha
he tigai kaiga ia vaha
he mate a vaha
he too i te poki a kaiga
he mau he tagi he hata i ruga i te ahu itiiti ko ainini te igoa
he hoki mai kaiga he amo i te ika ia vaha
he oho he tuu ki revapu
he rere hakahou ki haho ki te tai he kau
he oho ararua ko te ika ko vaha
he tomo ki te motu
he amo he iri he eke he iri he oho ki te potu o te motu ira te tagata etoru te aga huru
he vaai i te ika tagata he horehore i te kiko he tao ki te aro haiga ki te aro kauhaga
he inaemae no he too mai he kai he te ahi mo tunuhaga ina he ahi ina he kona mo ka o te umu he kai no ai peiraa i hatui ki te maga haiga no ki te maga kauhaga he ka kai roa avai
he hoki mai a moa he keri i te kumara i te uhi he kato i te rau he hahati i te toa
he hoki he tuu moa ki te hare
he too mai i te hukahuka he puhi i te umu he ootu te umu hr uru i te umu he tao i te uhi i te kumara i te rau
he puapua hai maea a ruga a te uhi a te kumara he pua hai taueve he pegopego he tanu hai oone
he oti he oho ki roto ki te hare he too mai i te kupega he haka rivariva i te kupega viri he hohora he oti te hohora he hakarivariva he viri hakahou i te kupega
he ahiahi moikoiko he maoa i te umu
he too mai i te rau toa he hohora he papa i te kumara ki ruga i te uhi i te rau
he he ra te hai o tau popo kai era
he too mai he hakapa te kupega he amo he iri i te po haha
he iri he oho he tuu ki vaipu
he too i te kupega he hakarere
he amo hakahou he oho mai he tuu ki haga o honu
he iri he tuu ki mahatua
he iri he oho he tuu ki mauga ki vai heva
he hakarere i te popo etahi tumu niu
he pao mai e varu tuke o te niu he too mai he hakapa ki popo
he amo he oho he tuu ki te tiamo
i ka tuu atu ko te tagata e hauru roa i raro i te pu
he oho ka rua pu he tagata toraro he oho hakahou ka toru pu peiraa he oho hakahou ka ha pu peiraa te tagata he oho hakahou ka rima pu he oho hakahou ka ono pu he oho hakahou ka hitu pu he oho hakahou ka varu pu he tagata toraro e hauru roa
e oho hakahou etoru tagata o te hihi o te opata
he turu ki raro ki raro ki te opata erua hoki tagata tagata mouga ko te hauru ro ana
he turu he topa he ui
he korua
he hakahoki mai a roto a te ana
ko ai koe
ko au ko moa
he ragi mai
aue repa e ka oho mai
he ki a moa
he mee o tagi vave mai anira o otea aut
ka too atu te hai mai tooku gao
he too he eke a moa he oo ki roto ki te ana
he mataki i te popo he tuhaa i te toa
he ki moa
mo hakavaivai i te haha ka kai te toa
he tuhaa hakahou i te kumara he tuhaa hakahou i te uhi he tuhaa hakahou i te rau
he ki moa
he mee o kai vave e hoki au ana kai iho
heui moa
he te ivi o pere rokiroki
he ki mai kia moa
ai raro era
he ki moa
ka turu ka too mai
he turu he too mai he tuu mai
he titigi i te ivi rae he hakaparehe he rivariva he hahau ki ruga ki tau tuke niu era amo oho era
he here hiohio i ruga i te tuke niu
he ui hakahou moa
i he te timo e noho nei
he ki mai te tagata o roto o te ana ko ana te ava nui
na i te kona ena
he too moa i tau tuke niu era i ruga te magai ivi tagata
he pao e moa ki ruga ki te kona noho era o te timo
he hiohio he ki
ka oho mai ka mau ananake ana ragi
'ka haro au eruga e'
ka ruruku mai ka too te rua tuke ka hakarau ka ruruku mai peira te toru peira te ha peira te rima peira te ono peira te hitu peira te varu
ava varu tuke ana hakahiohio ka ruruku mai ana topa mai a ruga a te taura korua ana iri atu
ata kahara korua ia au ana ui korua ia au
he tagi moa ku oti a te vanaga te hatu oira i hakaaroha ai ki te tagata ona
he oti te tagi he ki
ka noho korua
o ravaa au e te taua he hoki au
he hoki mai a moa he iri he oho mai raro mai te opota he tuu ki te gagata era erua
he tuu hakahou ki te gagata era etoru e hauru no ana
he ea ki ruga he tere he oho mai ki mauga teatea ki mahatua
he hipa ki te miritonu he too mai he mau ki te rima
he oho he tuu ki vaipu ki te kupega he too mai vaipu
he amo ki te gao he turu he oho he tuu ki te hare
he moe ro ana te vie
he hohora i te kupega a ruga a te hare he hukihuki i te miritonu ki ruga ki te kupega ki ki ai te tagata mai tai ia
he uru ki roto ki te hare he moe ararua ko te vie he pagahaa he hauru kai roa te hauruhaga
i vouro ai te karaga
ku pae a taau taua e tai e
he veveri hakahou a moa he ara
he ki te vie
e ia koe o peaha
he ki moa
kai ma mai o ga kope a peaha
he ootea
he turu te timo he topa te timo ki te haha o te ana
he hakarivariva te tagata o roto o te ana o ana te ava nui
he pao i te tuke rae i ruga a te rua te toru te ha te rima
he ruruku mai te ono te hitu
ka ruruku ko ia te varu
he topa mai te timo ki roto ki te ana o ana te ava nui i roto i te kupega te timo tagata o miru
he too e te tagata o roto o te ana o ana te ava nui he tigai ararua timo he hakarere i roto ana i te ana
hr eke ro ai te tagata o roto o te ana a ruga ana a te taura he tahuti
he iri he tuu ki tau tagata era erua
he tigai he tuu ki te tagata era etoru o te hihi o te opata
he tigai
he tuu ki te tagata o raro o te pu he tigai e rima te agahuru a vavaru pu
he tikea te tagata a moa ina kai tigai
he ragi
ka noho korua tumu o mate i te terehaga
he noho tau gagata era
he tigai i te tagata o miru te vie te poki he tigai tahi
he vae i te vie rivariva te tagata o roto o te ana o ana te ava nui
he vae koe i taau o te vie
he vae hoki au i taaku o te vie ananake pehu mee ana
he tuu te taua ki te kona ko te hukiga heru
he ragi ki haho ki te motu o marotiri
e haho e ka rere taura ko te pua hauhau kuravaana
he hoki te taua o uta
he tigai i te tagata i te vie i te poki
he rere te mata toa haho o te motu ki haho ki te tai
he kau he oho he tomo a oma mamama
he tigai i te tagata
he tuu ki ana havea he tigai
he tere a poie nuinui a tuki ananake toona ga taina
he tigai te tagata he tutute ki a poie ki orohie poie ki ahu puoko ko taua nui takoa
ki maio ki mauga toatoa poie ko taua nui takoa
ki moai anoga noga poie te taua takoa
ki haga te tega poie te taua nui takoa
ki ruga vae ki ana vaero ki oroi ki akahaga
he iri a uta poie e iri takoa te taua ki te rapa tahi auka
poie ki haupuamea poie ki te miro oone poie ko taua nui takoa
he tute era te hotu iti ko kaiga he ragi kaiga
ka noho ka hakarere mahaki mo te tau era mo hakareka o tatou
he hoki te taua ki te revareva ki vai tea ki ava ragauka atoroke hau
te taua a kaiga e tigai era i te tagata i te vie i te poki
e vie rivariva ana ka hue mo vie mo raua
ki apui te taua a kaiga ki mauga opipi ki ahua
i ka tuu atu e hohoko ana te tagata ko hua karoa ko hua kagori etahi te agahuru te tagata pehu igoa ana ananake
e koa ana i te ao
he oti hotu iti te tupahotu o hotu iti te mamate te ia raua
he ui mai a hua kagori ko te taua he mataku
he oho atu kaiga ananake ko toona tagata
he tigai i tau gagata era e koa ana i to raua ao
ina kai koa hakahou tigaigai ana e kaiga
he piri mai te taua o roto o te ana o ana te ava nui ki a kaiga
he hakapiri ararua taua ko roto ko te ana ko haho ko te motu e tigai era i te tagata i te vie i te ga poki
he oti tc tagata ina he tagata toe ko anakena no te kona i tae tigai ko vaihu te potu o te paiga era
ku oti a hotu iti te tigai peiraa haga o honu
ka tuu ro ki mahatua
he hoki te taua a ana te ava nui
he too i te tagata etahi ko paoa aurevera aana te ura te ika te toa
he too i tau ika era ko paoa aurevera he amo he hoki ki tua ki roto ki te ana ki ana te ava nui
he puhi te umu he tao i tau ika timo era i tau ika ko paoa aurevera te toru ika i tao
he ootu he maoa he kai
he ata i te ana noho era o raua i roto i te ana tau ika era etoru
he kai atu he hoki te taua a kaiga ki ana havea
he tao takoa to raua o te tagata mo kai
he ea mai te tagata o ana te ava nui
he noho i mahatua
he oho te tagata he too mai koe i taau vie te kope era te kope era hoki ananake
he oho mai te tagata a kaiga
he noho i potu te ragi
he too mai i to raua o te vie etahi te agahuru te vie kataki no tagata ararua paiga
he matau toroto to te ana ko te toki heu ko te toki punipini ko te toki regorego
he matau hoki to haho to te motu to marotiri ko ui ko katu ko mohani ko te hihi o pirato ko te vekeveke o pirato
he hakaai i te poki ararua paiga
he porekoreko te poki
he hagai
he nunui ararua paiga ko tua ko te ana ko haho ko te motu
korokorohua te ga a poki he hakamaa he tau te taua tautaga te ga poki
he maa te tau o te taua
he tuu ki toona tau
e iri te taua ki a poie mo ira i hakarere era i tau taua rae era
iri te taua i te hora era o te poa
he tuu ki tuutapu
he ui ia poie i roto i te hare ina o roto
i tai i te ika tuku
erua no mee o roto o te hare
he hugavai ana o poie ararua ko taana uka
te hugavai o poie nuiuui a tuki ko maikuku hugavai rakerake
he ki maikuku ki te mata toa o tupahotu
ana hakaea au i tooku marego ki haho i tai poie
ana tae hakaea ki haho i tooku marego
ka maa no korua i roto i te hare
he ea ta uka era a maikuku he ohu
e poie nuinui a tuki e i mua ia koe taau taua hatupaki
hatupaki verevereu verevereu matagi a tuu tapu e
he taua o taau e maikuku rakerake e mo poie mo toou hunoga ika nui o te hakataha pei nui
he oho te taua he piri ki a poie
he tute ia poie ki haga roa ki apina iti ki apina nui ki haga piko ki mataveri
he rere ki haho ki te tai ananake ko te taina a poie e kau he oho ki te motu ko taua nui takoa
he tomo poie ki te motu ananake ko taana ga taina
he tuu takoa atu te taua
he rere hakahou mai poie ko taua nui takoa
he tomo atepu
he tere he iri ki ruga ko taua nui takoa
he rava te taina rae he rava karua he rava ka toru he rava ka ha
etahi i garo ko taku hauuri
he too ia poie he mau he iri
he tagi poie
piri nui te toto e ga hoa e piri nui tukaki nui
he ea ki ruga ki orogo ananake te taua
he hakapiri tahi te taua
he oho mai te poki
ka vaai mai tau korohua ki a au
he too kaiga he avai ki tau poki era ia poie
he too mai tau poki era ko kirireva te igoa o tau poki era
he too mai ia poie he kaka maroa
he too mai hai rau toa he hai ahaho a te hakari o poie
he pegopego te rau toa i ruga i te hakari
he too mai tau poki era ko kirireva i te ahi he tutuora ia poie hai ahi
he tipatipa te hakari i te ahi e hu era te ahi i te vera i te ahi
he mate poie
he too tau poki era
he oho atu he kai atu he hoki te taua mai orogo ki mataveri e kimi ana i te tagata i te vie i te poki toega
ki haga roa ki vakapiko ki ana o hoka ira oho taka tore ananake ko taana ga poki
ko toona tagata ina kai tigai
he oho mai i ahu te peu ki ohau ki maitakitemoa ki vai mata ki ru motu ki haga tavari ki hagoteo ki motu raunuku ki te emu ki papa te kena ki motu kau ki te ava ki haga o hiro
e tigai hakamaomao era ki hiramoko ki te hare titaa
e too oho era
he manau tuu ko ihu mo oho ki hare koka i haga hahave
he noho tuu ko ihu he moe i ahu te peu
he otea i te po a he ea he oho ki vaitaka tiki ki puku takaure ki ahu ava a atea ki te henua kava
he iri he oho he tuu ki punapau
i ka tuu atu ki mua ki te hitirau ko te varua e momoe roa i te aro o te hitirau
he kavakava no he ivi no ina he hakari
te igoa ga varua era ko hitirau ko nuku te mago
he oho tuu ko ihu
he ragi mai etahi varua ko hauriuri te igoa
ka ara korua ku tikea ana te korua kavakava e te ariki
he veve veveri he ara he ui atu ko te tagata
he oho ro ana he ea ki ruga he oho ararua he pu mai amua he ui ki te ariki
pehe taau mea maa
he ki te ariki
ina
he ki hakahou
ati kea te mee aau i ui
he ki te ariki
ina
he garo hakahou tau ga varua era
he oho tuu ko ihu
he piri hakahou ki a tuu ko ihu i mataego
he ui hakahou
pehe taau mee maa e te ariki e
he ki tuu ko ihu
ina
he oho hakahou tuu ko ihu he piri hakahou i puku rautea
he ui hakahou ki a tuu ko ihu
pe he taau mee maa e te ariki e
ina
ana i haaki tuu ko ihu ku tigai ana o te ui i to raua kavakava oira ana tigai
he garo hakahou
he turu he oho tuu ko ihu he tuu ki hare koka
i ka tuu atu tuu ko ihu ki hare koka ko te tagata e uru ana i te umu te umu ava he hoahoa i te tutuma o te toro miro
he oho atu tuu ko ihu he too mai te tutuma he mau ki roto ki te hare
he tarai i te moai e rua etoru raa
he oti te moai rae he too mai i te rua tutuma he tarai hakaou
he oti te rua moai ko hitirau ko nuku te mago
he moe mata hakahou tuu ko ihu i te po e hauru no a tuu ko ihu he ui atu te mata o te varua o tuu ko ihu ki te ga vie erua ko paapa ahiro ko paapa akiragi
he ui atu te mata o te kuhane o tuu ko ihu
he kokomo ro ana i te rima
he veveri te kuhane o tuu ko ihu
he ara he otea he too mai he tarai hakahou erua hoki moai paapaa
he oti te tarai ararua moai he too mai ahaha moai
he amo he oho ki ahu te peu he tuu ki ahu te peu ki roto ki te hare
he hakarere he hakamaromaro a i roto i te hare
he noho
he tanu mai te moai o te tagata ki a tuu ko ihu mo aga tagata
i puhi i te umu i tau i te moa i tao i te ika i te uhi i te kumara he mau mai ki a tuu ko ihu o te aga i te moai
he noho tuu ko ihu he tarai he oti te moai nei
he oti te moai nei te raa ananake aga era tuu ko ihu i te moai
o kope era o kope era e ku tata mai a te moai hoou he tarai hakahou
he moai umu ana ka vaai ki te hoa moai
he moai umu kore ana ka hakarere i ai ananake te moai e aga era
he tuu ki toona raa he oho mai te tagata ananake moai tae vaai
he ki ki te ariki ki a tuu ko ihu
e te ariki e e tuu ko ihu e e ka vaai mai koe i tamatou moai
ka noho mai
he too mai tuu ko ihu he hakahaere i te moai i roto i te hare hakahaere moai
he nape iho te igoa o te hare ko te hare hakahaere moai
he haere te moai kavarikavari i roto i te hare
he ui te mata o te hoa moai e haere mai era
he ki te tagata
kareka te moai ku haere ana iroto i te hare
ai ka ui no te mata ai ka maharo no
kareka te moai e haere mai era
he tuu ki te ahiahi he hohoki te tagata ki toraua hare ina kai vaai tuu ko ihu i te moai i hohoki ro ai